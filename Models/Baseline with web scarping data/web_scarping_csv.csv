,header,sub_header,text_content,author
0,“De får polisskydd för att hota RFSL”,,"
Nazistgruppen Nordiska motståndsrörelsen har precis fått tillstånd att hålla möte på Södertorg i Almedalen. Valet av plats? Ett stenkast från det hus där RFSL sedan flera år håller till under Almedalsveckan. Därför har nu RFSL Ungdom tvingats ställa in alla aktiviteter i Almedalen. 
– De får polisbeskydd för att stå där och hota oss, säger Sandra Ehne, förbundsordförande för RFSL.
Nazisterna är ett direkt hot mot organisationen som kämpar för hbtq-frågor och mänskliga rättigheter. Efter beskedet kräver nu Sandra Ehne  att polisen garanterar säkerheten.
– Vi är inte oroliga för säkerhetsläget, men vi har full förståelse för att RFSL är det. Vi för kontinuerliga samtal för att de ska kunna känna sig trygga, säger Elisabeth Anestad, biträdande kommenderingschef på polisen.
Uppenbarligen är det inte nog.
– Unga hbtq-personer är särskilt utsatta, RFSL Ungdom väljer därför att ställa in sin medverkan, säger Sandra Ehne.
“NMR-aktivist jagade sällskap med kniv”, “Ökad hotbild från Nordiska motståndsrörelsen mot Pride”, “NMR kartlagt – var fjärde dömd för våldsbrott”. Rubrikerna om Nordiska Motståndsrörelsen understryker den ständiga kulissen av våld där den nazistiska organisationen drar fram. 
De liknas ofta vid en sekt, med stränga uppförandekoder och strikt hierarki. “Vit revolution utan pardon”, “Krossa homolobbyn”, skanderar de där de drar fram. Att polisen nu gett nytt tillstånd till NMR i Almedalen väcker starka reaktioner. 
Sören Juvas, förbundsordförande på HBT-Socialdemokraterna, ifrågasätter att NMR överhuvudtaget får demonstrera.
– Det är en ren och skär provokation. Det är också ett hot, en terror där man försöker skapa rädsla, säger han.
Han står i folkvimlet, på vad som kallas en demokratifestival, men med en vaksamhet i blicken. Det är inte säkert här. Inte längre.
– Jag tycker inte att polisen överhuvudtaget ska ge tillstånd till den här gruppen. Jag förstår inte hur man tänker när man låter en våldsbejakande, organiserad grupp få tillstånd att demonstrera på en mötesplats som Almedalen. Människor ska inte behöva vara rädda. Det är ett hot mot demokratin, säger han.
Vi skulle inte låta IS dra fram i Almedalen och ropa ut budskap om grupper i samhället som ska utplånas. Så vad gör Nordiska motståndsrörelsen här? “De har avsikt att begå brott för att ändra samhällsordningen” bekräftar Säkerhetspolisen till Sveriges Radio.
Hoten och rädslan gruppen sprider i Almedalen blir ett nästan övertydligt exempel på varför de nuvarande reglerna inte räcker. Övriga partier bör lyssna på Moderaternas förslag om att utöka terrorlagstiftningen till att även omfatta inhemska terrororganisationer som Nordiska motståndsrörelsen.
– Många blir rädda. Jag tycker inte att NMR ska ha möjligheten att skrämma människor från att delta i demokratiska samtal, säger Sören Juvas. ",PERNILLA ERICSON
1,Du har rätt att få komma,,"
Idag är det Internationella Orgasmdagen, och det är inget snack om att kvinnors rätt att komma är politik. Kvinnors njutning har långsamt tvingats upp på agendan, i takt med att maktfördelningen i samhället blivit mer jämlik.
År 1971 hade 41 procent av de 70-åriga kvinnorna aldrig upplevt en orgasm. Idag har den siffran krympt till 6 procent. Alla satsningar på forskning, upplysning, frigörelse och kvinnokamp för sexualiteten har gjort skillnad för kvinnors möjlighet till fyrverkerier av njutningspirr.
Men klimaxfrågan är fortfarande inte jämställd, visar studier. Varannan kvinna har fejkat orgasm. I heterosexuella relationer får 95 procent av männen orgasm nästan varje gång de har sex, jämfört med 65 procent av kvinnorna. Kvinnor är bättre på att få andra kvinnor att komma. Bland homosexuella kvinnor är motsvarande siffra 86 procent. 
Sexlivet kan låta som en privat fråga, men det gör skillnad för samhället i stort, slår sexinspiratören Marika Smith fast. Hon föreläser och håller kurser, och ser vilka frågor många par brottas med.
– Studier visar att om man är nöjd med sitt sexliv, så påverkar det den övriga hälsan positivt. Där finns det massor av pengar att spara.
Möjligheten till bra sex ser olika ut i landet – på vissa håll har man kommit längre genom att inkludera sexologi. 
– En sexolog kan ge råd vid lustproblem, när det kommer till att bearbeta övergrepp, få hjälp med fysiska prestationsproblem och massor av annat, och det i sig skulle spara in pengar på psykvården. Jag tror till och med att självmordsstatistiken skulle minska om man satsade mer i den här frågan, säger Marika Smith.
Tillgången till sexologisk kompetens får inte bli en klassfråga. Den rödgrönt styrda staden Malmö är ett exempel på där man går i framkant.
– I Malmö landsting ingår sexologi i den offentliga vården. Så du kan boka det till samma taxa som ett vanligt läkarbesök. Det ska ju inte vara en liten klick som har råd med bra sex, säger Marika Smith. 
– Att satsa på sexologi inom landstingen sänder ut en signal att det här är viktigt. 
Sexualiteten påverkar alla människor, oavsett läggning. På så sätt gör politik skillnad ända in i sovrummet. Frågan är bara – vågar politikerna satsa?",PERNILLA ERICSON
2,Plocka fram din inre tant i valet,,"
Väsksmockan hänger för evigt i luften, i statyn av ”tanten” till attack mot nazisten. Den är hett omdiskuterad, statyn i Alingsås efter bilden av damen som tar väskan till vapen mot skinnskallen i Växjö 1985.Betydligt fredligare var helgens tantväskprotest mot NMR i Ludvika, men visst fanns inspiration från den klassiska bilden. Under lördagen valde två pensionerade damer att markera sitt missnöje mot nazisterna, rapporterade Dagens Nyheter. Gundi Almaas och Katarina Nyberg har båda varit goda män för ensamkommande flyktingbarn, och duon har beställt 100 dekaler i rött och regnbågsfärger, med texten “Rösta mer mänskligt”. Dessa har de även placerat på sina “tantväskor”. Så vad är en sådan?– En tantväska är en ful handväska med två handtag, gärna brun och stor och lite omodern. Om du minns bilden som gick runt för flera år sedan med en dam som dänger sin tantväska i huvudet på en nasse. Den bilden har jag aldrig glömt och vi ville göra som denna modiga tant, säger Gundi Almaas till DN.
Igår föll domen mot nazisten i Sundsvall som kartlade journalister och som åtalats för bland annat för förberedelse till mord och grovt vapenbrott. Militanta nazisters framfart i landet – och den högkoncentrerade terrorn mot valarbetare på platser som Ludvika, Kungälv och Boden – har skakat valrörelsen.Men samtidigt glimrar bilden av det beslutsamma, fredliga motståndet, förkroppsligat av tanten. Vi borde alla inspireras av tanterna under det här valet. Det är svårt att tänka sig något mer rakryggat än 83-åriga Ingegerd som med sin kundvagn plöjde genom nazisterna från NMR i Göteborg. Ingegerds mål var Ica Maxi – och ingen högerextrem marsch skulle få stå i vägen.– Jag är förbannad. Varför ska de komma hit och förstöra? Kostar inte detta? Jag kör rakt på dem. Rakt på dem, sa hon i ett klipp till Dagens ETC.På kuppen blev hon något av en folkhjälte.
Hyllad blev även Anette, som i Almedalen ställde sig bland nazisterna för att på ett fredligt sätt markera mot NMR:s försök att sabotera Annie Lööfs tal.– Herregud, jag är ju en svag, värnlös gammal tant. Men det är klart, de kan ge sig på mig, fast då säger det mer om dem än om mig, sa hon till Aftonbladet.De modiga tanterna påminner om tre saker: vi som står upp mot rasism och nazism är många, många fler än de som söndrar och hatar. En fredlig protest kan vara den starkaste motkraften. Och en svag tant med en stor väska är oändligt mycket modigare än en militant nazist.",PERNILLA ERICSON
3,Män kan inte längre räkna med tystnad,Rättegången mot Kulturprofilen inleds,"
Kommer du ihåg den tiden när män kom undan med nästan vad som helst, om de bara var mäktiga och inflytelserika nog? När en i kulturkretsar mäktig man fick förses med barnvakt/övervakare på en högtidssammankomst för att inte förgripa sig på kungligheter, hellre än att omgivningen erkände problemet? Ja, du minns det, för det var alldeles nyss. Sedan kom Metoo, och därmed rämnade tystnadskulturen från kant till kant. Vi ser en tydlig ökning i anmälda sexbrott efter Metoo.
I dag inleds rättegången mot den så kallade Kulturprofilen, Jean-Claude Arnault, gift med en ledamot i Svenska Akademien, och ledare av den konstnärliga klubb som internt beskrivs som “centrum för svensk finkultur”. Åtalet mot mannen som kallar sig själv ""Akademiens nittonde medlem"" gäller två fall av våldtäkt. Och det är lätt att glömma, i alla rubriker om vänskapskorruption, Nobelpris-läckor och maktstrider – detta är kärnan i Svenska Akademiens kollaps. Det som bara har fått pågå, trots att så många sett och hört. Det handlar om en man som beskrivs ha utnyttjat sitt överläge, och som enligt uppgift hotat med vedergällning för att få utsatta att hålla tyst. 
Enligt åtalet ska de misstänkta våldtäkterna ha inträffat 2011. Vid det första tillfället ska kvinnan ha tvingats av Kulturprofilen att utföra oralsex på honom. Det beskrivs hur han ska ha tagit ett ""kraftigt tag"" om hennes nacke. Hon ska även ha blivit våldtagen vaginalt, när hon försatts i ett hjälplöst tillstånd. Två månader senare misstänks han ha våldtagit kvinnan när hon sov. Båda de misstänkta våldtäkterna ägde enligt åtalet rum i Kulturprofilens övernattningslägenhet i Stockholm. Kulturprofilen nekar till alla anklagelser.
Våldtäkt är ett svårutrett brott. Det handlar om att ord står mot ord om vad som skedde i rummet. För det är oftast ett rum, det sker oftast inomhus, och den utsatta är oftast bekant med förövaren. Det bidrar till mörkertalet i anmälningar. Det bidrar också till att många utsatta inte gör allting “rätt”. Inte rusar till akuten för en undersökning, tvekar och väntar med att anmäla. I filmer kan den som utsätts för ett övergrepp skrika och slåss. I verkligheten är det vanligt att utsatta paralyseras – 7 av 10 våldtäktsoffer beskrev en ”frysreaktion” i Södersjukhusets och Karolinska Institutets studie – och förövaren behöver inte använda särskilt mycket våld. 
Bilden av hur det “perfekta” offret för en våldtäkt beter sig, den hänger kvar. Den kommer att återkomma även under den här rättegången. Kvinnan kommer att ifrågasättas för att hon fanns kvar i Kulturprofilens nätverk.
Makt spelar roll. Före Metoo kunde maktens män utnyttja skillnaden i vem man vågar anmäla. Oavsett hur det går i rättegången mot Kulturprofilen, så är det en gräns som för evigt har korsats. Svenska skådespelerskor satte ord på det i uppropet #Tystnadtagning:
”Vi kommer att lägga skammen där den hör hemma – hos förövaren och dem som skyddar honom. Vi vet vilka ni är.”",PERNILLA ERICSON
4,Ett år efter Metoo är kvinnor fortfarande otrygga,Utsattheten i osäkra anställningar utnyttjas,"
För ett år krusades en våg, som växte till en tsunami. Det blev till en rörelse som skakat hela världen. Den 5:e oktober 2017 publicerade New York Times anklagelser mot filmmogulen Harvey Weinstein om sexuella övergrepp och trakasserier. Det var ett väl underbyggt avslöjande om en man som utnyttjat sin maktställning, i skydd av inflytelserika vänner. New York Times blottade en extrem tystnadskultur. Så många visste om Weinsteins förehavanden, att det letat sig in i anföranden på prisgalor och blivit till hintar i populära serier. När tystnaden till slut bröts var skrällen öronbedövande.Den 15:e oktober skrev skådespelaren Alyssa Milano på Twitter: ”Om alla kvinnor som har blivit sexuellt trakasserade eller överfallna skrev ‘Me too’ i sin statusrad, kanske folk skulle få en uppfattning av vidden av problemet”. Och som hon fick svar.
Vågen svepte fram och fick fäste. Gjorde avtryck i länder som Norge, Tyskland, Indien, Portugal, Japan, Chile, Sydafrika. I USA har såväl kongressledamöter som mediechefer tvingats avgå. Nya lagar har stiftats. Ett av de länder där Metoo fick störst genomslag är Sverige. Upprop efter upprop visade på hur utbrett problemet är med sexuella trakasserier, sexism och övergrepp i alla delar av arbetslivet och i alla samhällsskikt. Sjuksköterskor, sjömän, poliser, skådespelare. Locken lyftes av.
Det skavde, anklagelser flög, människor tvingades ut, tvingades ta ställning, företag och organisationer ruskades om. En rad fackförbund tog fram nya åtgärder mot sexuella trakasserier och vi fick en ny sexualbrottslagstiftning. I dagarna kom domen i Stockholms tingsrätt mot Jean-Claude Arnault, gift med en ledamot i Svenska Akademien och konstnärlig ledare för en central scen inom kulturen. Mycket har vädrats ut inom Akademien, där finns larm om vänskapskorruption och Nobelpris-läckor. Men kärnan är denna: åratal av övergrepp och trakasserier som tystats ner. Det är grunden till varför det inte delas ut något Nobelpris i litteratur i år.
Fallet med den så kallade Kulturprofilen påminner om något centralt: makt spelar roll när det kommer till trakasserier och övergrepp. Kvinnor har mindre makt än män i samhället, det gäller så väl inflytande som ekonomiskt. Det gäller inte bara toppositioner i samhället, utan också om hierarkier på vanliga arbetsplatser. I veckan kom en rapport från Arbetsmiljöverket som påminner om det. Otrygga arbetsförhållanden för visstidsanställda kan påverka att den anställda också upplever otrygghet i sin arbetsmiljö. Rapporten baseras på frågor som besvarats av 8 700 arbetstagare. Bland de svarande kvinnorna uppgav fler än dubbelt så många i gruppen med tidsbegränsad anställning att de blivit utsatta för sexuella trakasserier på jobbet, jämfört med kvinnor som hade en tillsvidareanställning.Detta är viktigt att komma ihåg: de som sitter i toppen av ett företag löper inte samma risk att drabbas av sexuella trakasserier som de som har minst inflytande. Timanställda, vikarier. Den som trakasserar utnyttjar det övertaget. I maktstrukturer ligger grunden till tystnaden. För den utsatta står försörjningen på spel, rädslan att ses som obekväm. Ju större maktskillnad, desto svårare blir det. Ser du din förövare stå och röka med chefen, så är det oändligt mycket svårare att knacka chefen på axeln och rapportera vad som pågår. Det gäller så väl på bygget som i filmstudion.
Det är ett arbetsmiljöproblem som även påverkar företagets lönsamhet. Den som står på helspänn, med axlarna uppdragna och vaksam blick mot omgivningen, kan knappast prestera fullt ut. Varje företag måste förebygga problemet. Hur skapar man en arbetskultur där människor vågar lyfta interna problem? Rätten till tillsvidareanställning är en politisk åtgärd som gör skillnad. Ju fler otrygga anställningar, desto större möjligheter att utnyttja ett övertag.
Fallet som blev startskottet för Metoo, den sexbrottsanklagade filmproducenten Harvey Weinstein, är uppe i rätten just nu. Åtalet gäller våldtäkt av första och tredje graden, samt brottslig sexuell handling av första graden, enligt amerikansk lagstiftning. Döms Weinstein så kan han få tillbringa resten av sitt liv i fängelse. I dagsläget har nära 100 kvinnor anklagat honom för trakasserier och övergrepp. Det är röster som borde ha hörts mycket tidigare. Slutsatsen är att grogrunden för trakasserier måste röjas undan.Efterspelet av Metoo handlar om att göra det förbannat svårt att gå över gränsen.",PERNILLA ERICSON
5,Tafsande lärare måste få sparken,50-årig lärare ”längtar” efter 15-årig elev,"
En lärare får en varning för att ha haft en olämplig relation med en 15-årig elev, rapporterar P4 Stockholm under onsdagen. Läraren, som är i 50-årsåldern, har skrivit till eleven och uttryckt sin längtan. Han har också bjudit in till möten både under och efter skoltid och rört vid eleven “på olämpliga sätt”, enligt P4. Mannen får ändå jobba kvar på skolan i södra Stockholm. Ärendet har anmälts till Skolinspektionen, men kan inte utredas vidare. Anledningen: läraren saknar lärarlegitimation. 
Det här har självklart fått föräldrar till elever på skolan att reagera starkt.
– En varning räcker inte, säger en förälder.
– Vi vill att han sparkas.
För det stannar inte där. Läraren erkänner även att han vid två tidigare tillfällen haft känslor för andra elever på skolan. Gissningsvis är det många läsare som här tycker att scenariot känns aningen bekant. Jag gör det. Vi är för många som haft en lärare som hälsat på i omklädningsrummet efter gympan. Vi är för många som haft en lärare som stått för nära och kommit med smetiga kommentarer. Som om inte skolmiljön redan var full av falluckor till osäkerhet och obehag. 
Skåphallen i min högstadieskola var full av tafsande händer, en erfarenhet jag delar med så många andra. I Metoo-uppropen #tystiklassen och #räckupphanden berättade drygt 9 000 skolelever om upplevelser av sexuella trakasserier och övergrepp. Det är skolans otäcka facit. Var femte elev drabbas av sexuella övergrepp och flickor är mest utsatta, visar en undersökning med 6 000 gymnasieelever.
Läraren måste i det läget vara en trygg klippa, någon du kan prata med. Inte någon som utnyttjar en makt- och förtroendeställning. De elever som har störst behov av tröst och trygghet kommer också vara mest sårbara. Det är exempelvis skrämmande vanligt att gymnasielärare har sex med sina elever, visar SvD:s undersökning. 
Vi kan komma åt problemet på flera sätt. Storsatsningar krävs på behöriga lärare och lärarassistenter. Man bör på kommunal såväl som skolnivå oftare genomföra undersökningar som kollar av elevernas trygghet i hela skolmiljön. När det kommer till ”relationer” mellan lärare och elev – med det uppenbara inflytande som läraren har, inte minst makten att avgöra en framtid – kan beroendeställning aldrig uteslutas. Om lagstiftningen inte kommer åt problemet så måste vi ändra den. Det handlar i grunden om elevernas trygghet. Det är självklart att lärare som går över gränsen ska straffas – och få sparken. ",PERNILLA ERICSON
6,Kvinnorna välter Donald Trump,Mellanårsvalet svidande facit för presidenten,"
“Det är så här det känns att vinna. Kom ihåg den känslan”, jublade talmannen Nancy Pelosi, när nu Demokraterna för första gången på åtta år tar makten i representanthuset.För president Donald Trump är resultatet av mellanårsvalet en prestigeförlust, så väl som ett växande orosmoln. USA:s ekonomi är stark, trots det tappar Republikanerna representanthuset. Det i sig är en skräll. Vad är det då som har ändrats? En betydande förändring i väljarstödet märks i gruppen vita kvinnor i förorterna. 2016 röstade en stor andel av dem på Donald Trump. Nu har de ångrat sig. Bakgrunden till den svängningen kan finnas i Donald Trumps agerande de senaste månaderna.
Det handlar om utnämningen till högsta domstolen. Övergreppsanklagade domaren Brett Kavanaugh, och psykologiprofessor Christine Blasey Ford, som till slut berättade om vad hon utsatts för. Ett vittnesmål som till och med betydande republikaner bedömde som trovärdigt. USA stannade upp när de bägge parterna fick säga sitt.
Perioden efteråt var en känslig balansgång, där Donald Trump till en början visade återhållsamhet, men till slut föll. Inför stor publik och ett samlat pressuppbåd hånade han Christine Blasey Ford. Kanske skavde den bilden mest av allt. En president, världens mäktigaste man, som skrattar åt en kvinna som vågar berätta om vad hon blivit utsatt för. Som ett otäckt eko av det Blasey Ford vittnat om hände i det där rummet.“Han låg ovanpå mig och de skrattade åt mig.”Det var också kvinnor som avgjorde mellanårsvalet. Preliminära siffror anger att 52 procent av rösterna kom från kvinnor. För första gången ser det också ut att bli över 100 kvinnor i representanthuset, rapporterar CNN.
Hotet om riksrätt rycker nu närmare för Donald Trump. Rysslandsutredningen och anklagelser om brott mot kampanjlagar blir allt mer besvärande för presidenten. Maktskiftet i representanthuset sammanfaller också med att korruptionsanklagade ryske oligarken Dmitry Rybolovlev har tagits in för förhör i Monaco. Miljardären köpte Trumps hus i Florida till extremt överpris, och följde Trumps valturné i spåren. Det kan bli än mer bränsle för åklagare Robert Mueller.
Samtidigt stärker Republikanerna makten i senaten, och där skulle det krävas två tredjedels majoritet för att fälla Trump. Än så länge har han Republikanernas stöd, men marken skakar under presidenten.Utfallet i mellanårsvalet är en viktig påminnelse: de kvinnor han hånar och trycker till, har också makten att välta honom.",PERNILLA ERICSON
7,Corazza Bildt straffas för att hon inte är man,Kvinnor i politiken smäller i glastaket,"
Anna Maria Corazza Bildt petas från Moderaternas lista inför EU-valet. Detta trots att hon är den kvinna som dragit in flest personkryss de senaste EU-valen. Men inte ens väljarnas vilja fick M att placera Corazza Bildt på en utökad lista. Hon skulle bort.
Ledet av viktiga kvinnliga profiler som lämnar politiken de senaste åren ringlar allt längre. Mona Sahlin, Rossana Dinamarca, Anna Kinberg Batra, Åsa Romson, Birgitta Ohlsson … Det borde säga oss något.
Just nu turnerar komikern Mia Skäringer Lázár för fulla hus i Sverige med sin föreställning ”Avig Maria – No more fucks to give”. Programförklaringen: ”Männen har pratat sedan dinosaurierna dog ut, det här är mina två timmar.” Föreställningarna i Globen och Scandinavium sålde slut på åtta minuter. Det är en storslagen succé, som ytterst få komiker lyckas med. Men publiken består främst av kvinnor, och det är synd, av en enda anledning. Bänkraderna borde vara fulla av män, för det är framför allt de som behöver höra Mias humorpaketerade budskap. I ett inslag läser Mia Skäringer Lázár högt ur Mikael Persbrandts, Tommy Berggrens och Lars Noréns självbiografier, män som tillhör den svenska kultureliten och skördar enorma framgångar. 
Mia vänder på perspektivet: om hon hade knarkat, umgåtts med kriminella, storsupit, köpt sex – och försvarat sexköpen, varit en frånvarande morsa och pullat till nätporr tillsammans med sin regissör, hade hon då blivit älskad av svenska folket? Fått prestigeroller och haft en lång och livskraftig karriär? 
Det kan inte åskådliggöras tydligare än så, för vi vet alla vad svaret är. Det råder helt olika måttstockar för kvinnor och män, inom kulturen såväl som i politiken. Det finns så många trampminor för kvinnor. Var inte för mycket, inte för lite, inte för färgstark, hitta rätt röstläge, var mineralpudrad, var helst som en man men samtidigt absolut inte. Bilden av makten utgår från en man.
När Miljöpartiet 2016 gick igenom en jättekris med sjunkande opinionssiffror var det Åsa Romson som fick avgå som språkrör, medan Gustav Fridolin fick sitta kvar.
Dåvarande partiledaren Anna Kinberg Batra öppnade dörren för samtal med Sverigedemokraterna, vilket ledde till ett jätteras i stödet för Moderaterna. Öppningen var sjumilakliv ifrån den mer liberala framtoning som Fredrik Reinfeldt framgångsrikt stått för. Efter det kunde hon inte gör något rätt. Men med sin 3-2-1-lösning för vägen till regeringsmakten har nu Ulf Kristersson gjort samma sak. Öppnat dörren för Sverigedemokraterna, som kräver betydande inflytande för att släppa fram hans Alliansregering. Men Ulf Kristersson sitter kvar.
Anna Maria Corazza Bildt tog för mycket plats. Hon måste bort.
Glastaket som blockerar den högsta makten handlar mycket om hur oerhört olika män och kvinnor bedöms. Det är först när vi på allvar erkänner det, som vi kan göra något åt det.",PERNILLA ERICSON
8,Bara en bojkott välter gubbväldet,Svenska Akademiens skitiga byk ligger kvar,"
Det är ett rejält bortfall på Svenska Akademiens högtidssammankomst i år. Författaren Agneta Pleijel väljer, precis som Nobelstiftelsens vd Lars Heikensten och ärkebiskopen Antje Jackelén, att avstå från att medverka. 
Stora delar av kungafamiljen närvarar inte: prins Carl Philip, prinsessan Sofia, prinsessan Madeleine och Chris O’Neill. Från Hovets sida är man försiktig i formuleringarna kring varför så många uteblir. “Självklart finns det olika anledningar till varför inte alla är det”, säger Hovets informationschef till Aftonbladet.
Författaren Agneta Pleijel var inte lika otydlig.
– Jag bojkottar den oerhört avsmakliga personstrid som har blottats inom Akademien. Det är ett ställningstagande mot hur man behandlat varandra och den arrogans som vissa ledamöter visat, säger hon till Kulturnyheterna.Ärkebiskopen slår fast att hon ""inte kan uttrycka sin solidaritet genom att delta"".För vad finns det att vara solidarisk med? En kulturinstitution som blottat en skrämmande kvinnosyn, skyddat förövare och uppvisat en pinsam brist på handlingskraft. 
Det talas om maktspel. Men allt kan ändå kokas ner till följande: ledamoten Katarina Frostensons make Jean-Claude Arnault är dömd för våldtäkt i två instanser, hovrätten höjde nu senast straffet till två och ett halvt års fängelse. 
Man har slagit dövörat till för de som larmat om övergrepp, i över 20 års tid. ”Brevets innehåll framstod inte som viktigt”, sa dåvarande ständige sekreteraren Sture Allén om konstnären Anna-Karin Bylunds vittnesmål 1996. Även praktikanter har skrivit till Sture Allén efter att ha utsatts för en “arbetsgivare som tafsade” på Forum. AF Kultur tvingades införa ett praktikantstopp, vilket framkom i dokumentären “Det slutna sällskapet”. 
Pengarna till Jean-Claude Arnault har fortsatt att strömma in från Akademien, dels genom ett årligt stöd till Forum, dels genom ett arvode för att sköta institutionens Parislägenhet. Där skedde en av våldtäkterna som Arnault nu är dömd för. Och här är vi nu.
Stolar står tomma på högtidssammankomsten. De som självklart borde finnas i rummet väljer att bojkotta. Och ledamoten Horace Engdahl, som spekulerar i om män passar bättre i Svenska Akademien, ser det som “sin plikt” att sitta kvar till sin död.
En särskild bojkott skulle nog kunna ändra på det.Om nästa Nobelpristagare i litteratur väljer att avstå priset – med hänvisning till Svenska Akademiens fulspel och tolerans för övergrepp – så skulle det förmodligen få kungen att till slut peka med spiran. 
Flitigt vinsttippade författaren Joyce Carol Oates skrev på Twitter “Jag hoppas att Metoo-rörelsen ska ge tröst åt de kvinnor som hänsynslöst ställts vid skampålen i pressen för att ha vittnat mot män som kränkt och utnyttjat dem”. Skulle hon verkligen vilja ta emot Nobelpriset i litteratur med Horace Engdahls nådiga nick? Tveksamt.En sak vet vi. I sin nuvarande form kan inte Svenska Akademien skaka av sig sin skitiga historia.",PERNILLA ERICSON
9,Löfven måste gå på slak lina,Sjöstedts krav går att möta,"
Nu krävs det diplomati. Vi är nära en regeringslösning, och det inser talmannen.– Jag ger partierna 48 timmar att lösa de här problemen, meddelade Andreas Norlén på måndagens pressträff, där han förlängde tidsfristen.Problemet är “anti-Vänsterpartiet-klausulen”, som svart på vitt utestängde det parti som måste tolerera S-MP-C-L-samarbetet. Ett idiotiskt, strategiskt misstag, som därmed i stort sett likställde Vänsterpartiet med Sverigedemokraterna.
Det var en klart upprörd Jonas Sjöstedt som framträdde på presskonferensen, och använde uttryck som “Orimligt”, “Helt oacceptabelt” och – framför allt – “Vi kräver respekt”. Partiledaren slog fast att V kommer att opponera mot politiken i överenskommelsen, krävde att genomförda jämlikhetsreformer ska hedras och framför allt garantier på att V inte utestängs från samtal och utskottssamarbeten framåt. Kort och gott: Vänsterpartiet kan inte skriva under sin egen dödsdom. 
Stefan Löfven måste nu balansera på slak lina. Han måste dels försäkra Vänsterpartiet att de inte blockeras från politiskt inflytande, men också göra det utan att förlora sina nya borgerliga samarbetspartners, framför allt de djupt splittrade Liberalerna.“Stefan Löfven måste säkra stöd för sin kandidatur”, som talmannen uttryckte det.Men det är ingen omöjlig uppgift. Det har talats mycket om eftergifter, och Sjöstedt krävde varken att budgetsamarbetet skulle upphöra eller att texten skulle omformuleras. Han behöver muntliga, tydliga garantier från Stefan Löfven på att samarbeten utöver överenskommelsen är möjliga. Moderater, kristdemokrater och sverigedemokrater som hållit tummarna i väntan på Sjöstedts besked får fortsätta bita på naglarna.De närmsta “timmarna och dagarna” kommer att användas till att försöka hitta ett utgångsläge som Vänsterpartiet kan tolerera, enligt Sjöstedt. Och varje timme kommer att räknas.Talmannen väljer att vara lyhörd för det.
De senaste mötena med partiledarna har säkert varit färgstarka. Däribland en arg Kristersson, en bitter Busch Thor, en belåten Åkesson med ett “konservativt block” inom räckhåll. Att talmannen ger en tidsfrist lär göra de förstnämnda djupt besvikna.På onsdag sker en ny talmansrunda, och på fredag röstar riksdagen om ny statsminister.Fyra månaders dödläge kan vara över.Att Jonas Sjöstedt ändå gav en så pass stor öppning för Löfvens mittenlösning kan också handla om minnet av valresultatet 1998. Då nådde Vänsterpartiet 12 procent och närapå fördubblade väljarstödet, just efter ett kritiserat budgetsamarbete mellan Socialdemokraterna och Centerpartiet. Att vara en stark röst för vänsterpolitik i opinion kan självklart vara gynnsamt. Men inte till vilket pris som helst. Så Löfven måste balansera försiktigt.",PERNILLA ERICSON
10,Så modig ska du inte behöva vara,QX-galans vinnare visar vad som står på spel,"
Mod kan komma i olika former. Det kan komma i overklig, storfilmsvärdig form som hos svenske Patrik Hermansson. Att som homosexuell man, därtill feminist och antifascist, infiltrera våldsamma nazister och extrema rasister i USA och England kräver enorm styrka. Försedd med dold kamera umgicks han med ledare för vit makt-rörelsen, medverkade i demonstrationer, mötte ledande förintelseförnekare och bevittnade hur en högerextremist körde ihjäl en antirasistisk demonstrant i Charlottesville. 
Hans rapport, och dokumentären “Spion i extremhögern”, gav en sällsynt inblick i den nynazistiska rörelsen, och har uppmärksammats över hela världen. Det är en insats som krävt sitt pris. Patrik Hermansson lever i dag med skyddad identitet.
Stort mod kan också vara att våga vara sig själv. Svenska näringslivstoppen Caroline Farberger hette tidigare Carl. I höstas genomgick hon en könskorrigering och berättade öppet om sin resa. Caroline Farberger, vd för Ica Försäkring, var den första toppchef inom svenskt näringsliv som tagit det klivet inför allmänhetens ögon. ""Jag kände att jag var tvungen att leva mitt liv som den jag är, oavsett vad konsekvenserna skulle bli på olika delar av mitt liv"", sa hon till DI Weekend.Både Patrik Hermansson och Caroline Farberger fick pris under gårdagens QX Gaygala, och hyllades med stående ovationer. Deras mod är extra viktigt just nu.Över världen sveper en högerpopulistisk våg som på många sätt gör det farligare och svårare för hbtq-gruppen. I USA utestängs nu transpersoner från att tjänstgöra i militären. President Donald Trump har utmålat öppna transpersoner i militären som en risk.
Brasilien är ett av världens farligaste länder för hbtq-personer, och rädslan har ökat med tillträdet av högerextreme presidenten Jair Bolsonaro. “Ingen far skulle vara stolt över att ha en son som är homosexuell”, har han sagt.
I Sverige räcker det att se de årliga Prideparaderna för att få bevis på att det påståendet är lögn.
Men inte heller i Sverige är rörelsen mot öppenhet självklar. Sverige utvisar öppet homosexuella till länder där det är livsfarligt att älska en människa av samma kön. I det senaste valet nådde Sverigedemokraterna hela 17 procent. Ett parti med rötterna i vit makt-rörelsen, som öppet är emot regnbågsfamiljer och som inte stöttat en enda hbtq-reform i riksdagen.Åt vilket håll vill vi gå?Kampen för människors rättigheter handlar också om att minska behovet av en viss form av mod. 
Modet att vara sig själv.",PERNILLA ERICSON
11,Det börjar med att han kallar dig äcklig,Våga se psykisk misshandel,"
Deras relation inleddes med himlastormande uppvaktning, på ett sätt som Fia aldrig upplevt förut. 
Ingen var som hon, sa han. Så fin, så sexig, så klok, så ljuvlig. Fia hade aldrig varit så kär. De flyttade ihop. 
Första stöten kom i form av svartsjuka. “Alla såg ju att han flirtade med dig, varför stod du kvar?”. Hon skyndade sig att be om ursäkt. Han började visa en lättirriterad sida som hon inte sett förut. Relationen blev gradvis till en försiktig balansgång. Det fanns så mycket som kunde göra honom arg. 
Fia balanserade vidare, hoppades komma tillbaka till det himlastormande tillståndet. Då och då lyste solen mot henne. Men däremellan blev det allt hårdare i tongångarna. Han hade så många synpunkter. På hennes vänner, hennes föräldrar. Hon var slarvig, lämnade spaghetti i vasken. Hon kunde inte göra något rätt på jobbet. Hon var en rätt misslyckad typ. Förstod hon inte att de skrattade åt henne? Varför lät hon så mycket när hon åt? Det var äckligt. Han kallade henne äcklig. 
Fia drog sig undan. Han blev ju så irriterad när hon träffade vännerna, och kunde ringa flera gånger under en kompisträff. Om hon bara gjorde rätt, så skulle allt bli bra. Föräldrarna var oroliga, men Fia blev allt svårare att få kontakt med. Hon blev tystare. 
Hon var som en knarkare, som fått den första fixen av stormförälskelse, och kämpade för att få den igen. När det första slaget kom, så grät han och bad om ursäkt. Berättade om pappan som slog under uppväxten. Fia förlät. 
Allt var vackert igen ett tag. Sedan kom nästa slag.
Just nu kämpar min vän för att få Fia att en gång för alla lämna mannen. Han gråter, säger att han har sökt hjälp. Att han har insett att han gjort fel. Avtrycket i Fia sitter så hårt, det är som att min vän försöker nå fram till en missbrukare. Fia gråter, vill hjälpa honom, kan tänka sig att ses och prata. 
I filmer är ofta det första tecknet på misshandel en blåtira, som hjälpligt sminkas över. Men det börjar sällan där. 
18 procent av de som utsatts för misshandel under 2016 anger att gärningspersonen var närstående, i den Nationella trygghetsundersökningen. Det är stor skillnad mellan könen. Att gärningspersonen är en närstående gäller för kvinnor i 40 procent av händelserna, motsvarande andel för män är 3 procent. 
Av dem som utsatts för fysiskt våld blev närmare 85 procent även utsatta för psykiskt våld, enligt Brås nationella kartläggning av brott i nära relationer. Det hänger ihop. Systematiska kränkningar i syfte att bryta ner, att inskränka en människas frihet. I en svensk studie rörande våldsutsatta kvinnor hade 12 av 14 tydliga posttraumatiska stressymtom. Vi frågar oss hur någon kan stanna i en relation där partnern slår. Svaret är att det onormala långsamt blir normalt. 
Det är dags att införa nya brott som bättre täcker in psykisk misshandel. Eftersom människor så ofta kommunicerar digitalt finns en bra källa till bevis. Riktade stödinsatser gör skillnad, men också satsningar på information, i allt från skolor till vården till föreningsverksamhet. Vi måste alla bli medvetna om varningstecknen. 
Partnern går fort fram, rusar in i relationen, är kontrollerande och inte sällan svartsjuk. Din vän är frånvarande. Verkar disträ. Försvinner ur det sociala livet, blir allt svårare att få kontakt med. 
Kanske är din vän i fara. Det finns bara ett sätt att ta reda på det.

Fotnot: Fias namn är fingerat.",PERNILLA ERICSON
12,Skyddsnätet blir en fälla,Övergrepp på HVB-hem,"
Amandas uppväxt har präglats av familjehemsplaceringar, ungdomspsykiatri, droger och ätstörningar. Hon kom till ett HVB-hem för att bli fri från drogerna, men möttes av allt annat än en trygg miljö, berättar hon för Veckorevyn. Flera av de unga använde droger på boendet. Hon slog larm, men utan att få gehör.Av sin terapeut Mats fick hon hjälp och stöd, men med tiden även pengar, uppger hon. Gränser försköts gradvis. Amanda var beroende av Mats välvilja.– Sen började det bli lite för mycket kramar och konstiga smekningar på ryggen och sånt, säger Amanda.
Hon beskriver en situation där terapeuten lägger sig intill henne i sängen, med tydligt stånd. Tidningen har tagit del av ett tiotal sms där Mats bland annat skriver att han älskar henne. Amanda, som egentligen heter något annat, anmälde både terapeuten och HVB-hemmet. IVO lade ner utredningen. Men Amanda är inte ensam.Minst 106 anmälningar om sexuellt utnyttjande, övergrepp och grova våldtäkter på HVB-hem har kommit in under de senaste fyra åren, visar Veckorevyns kartläggning. Den yngsta drabbade var fyra år. I de allra flesta fall är den anmälda förövaren någon som också bor på boendet, men många gånger har anmälan gällt personal på boendet. Det stannar inte där.
Veckorevyns granskning visar även att ett bolag som driver tre HVB-hem i Malmö får fortsätta trots larm om våldtäkter, samt att flera personer inom bolaget varit involverade i grov brottslighet. Nu kallar socialminister Lena Hallengren till möte med IVO och Socialstyrelsen, men problemen är inte nya.Merparten av HVB-hemmen drivs i privat regi. Under flyktingströmmen 2015 hamnade många ensamkommande i HVB-hem, och så väl kostnader som stora brister väckte kritik. 2016 avslöjades fusk med tillstånden, och att hemmen inte inspekteras lika ofta som förr.
Skärpta krav på ägare och ledning är ett sätt att komma åt problemet, tätare inspektioner är ett annat. Personalen måste ha relevant utbildning. 
HVB-hemmen ska vara ett skyddsnät för de mest utsatta. Det som beskrivs är raka motsatsen. Framför allt: när de drabbade orkar slå larm måste det tas på allvar.",PERNILLA ERICSON
13,Sötchocken hintar om en valkampanj,Polerad Michelle Obama i Globen ,"
Scensamtalet föregås av en introduktion som förmodligen går hem i USA, men som åtminstone ger mig frossbrytningar av genans. Den mässande rösten, plattityderna, de glossiga bilderna på storskärmarna. Den magiska sannsagan om advokaten och USA:s tidigare första dam inleder ""Becoming: An intimate conversation with Michelle Obama”, baserad på den självbiografiska boken. Det är som att bli serverad en överfull godispåse.
Så äntrar Michelle Obama scenen. Det strålar om henne, karisman går att ta på, den fyller upp Globen. För kvinnor över hela världen har hon blivit en viktig förebild, en ikon, och det hörs på jublet som möter henne i den närapå fullsatta arenan.
Vi får berättelsen om hur hon bit för bit vågade ta plats, hur uppmuntran hemifrån blev avgörande. Michelle Obama kommer från ett familjeled av före detta slavar, är uppvuxen i ett arbetarhem. Hon berättar om sina erfarenheter av White flight – ”När de bruna människorna flyttade in i vita områden så flyttade de vita människorna därifrån.”
Kampen för att ta sig till de fina lärosätena Princeton och Harvard – ”Jag var för envis för att sluta försöka” – och hur ensam hon inledningsvis kände sig. Men också att hennes syn på de rika, privilegierade kurskamraterna gradvis förändrades; ”Det är du som inte hör hemma här, någon köpte din plats.”
Djupare än så borrar hon inte i hur klass, etnicitet och bakgrund fortfarande är en enorm vattendelare i USA, där man ligger miltals efter länder med moderna sociala reformer.
Det är på hela taget en mycket försiktig tillställning. Här byggs bara popularitet, och då får inget riktigt skava. När hon får en fråga om brexit via sociala medier – antagligen godkänd i flera led av hennes pr-team – så nämner hon inte ens Storbritannien. Inte med ett ord. Hon talar bara om vikten av att rösta, att demokratin rör sig vidare utan dig.
Faktum är att hela framträdandet är så polerat att det i sig förstärker misstanken om en valsatsning. Förmodligen inte nu, men inför 2024, när Donald Trump senast lämnar makten. Michelle Obamas välkända fras ”When they go low, we go high” lär inte utmärka den kommande valrörelsen. Ingen president har tidigare attackerat sina motståndare så kränkande och grovt som Donald Trump gör, och den hårdföra tonen återfinns i politiken. 
USA:s säkerhetsminister Kirstjen Nielsen tvingades nyligen lämna sin post, för att Trump ansåg att hon inte var extrem nog i sina metoder för att stoppa invandring. Detta trots historiskt hård invandringspolitik. Spädbarn har ryckts ifrån sina föräldrar vid gränsen, familjer har bombarderats med tårgas. Presidentkandidaten Bernie Sanders kallar öppet Trump för rasist.
På scenen i Globen går det från godispåse till ren sockervadd. Michelle Obama är precis så personlig som krävs, och mer peppande än en livscoach. Tro på dig själv. Du kan göra det. Förändra din inre röst som säger att du inte kan.
De flesta livscoacher har inte överkommit de hinder som hon gjort, på många sätt är hon historisk, så jag kan unna henne att låta som en guru på en bergstopp. Men de som förmodligen mest behövt höra att resan går att göra är inte där. Merparten av biljetterna för att se Michelle Obama kostar uppemot 3 000 kronor, VIP-biljetterna kostar hela 10 000. Det för tankarna till de svindyra bjudningarna i Vita huset, som bara de rikaste har tillträde till.
Michelle Obama dansar ut. Den här tillrättalagda sötchocken kan i sig vara en hint om en framtida presidentkampanj. Förhoppningsvis framträder då en betydligt intressantare politiker.",PERNILLA ERICSON
14,Vi överlever inte artdöden,”Läget är mycket allvarligt”,"
Hur många arter kan vi utrota, utan att utrota oss själva?
Det är en fråga som väcks med rapporten om den biologiska mångfalden, som släpps i dag från expertpanelen IPBES. Mellan en halv miljon och en miljon växt- och djurarter riskerar att utplånas, slår man fast. Rapporten har tagit tre år att sammanställa och bygger på 15 000 forskningsbidrag. 
En arts död påverkar hela kedjan i naturen. Vi har redan nåtts av larmen om massdöden för de pollinerande insekterna, som fjärilar och honungsbin. 
Rapporten beskriver bland annat hotet mot grod-och kräldjur, korallrev och över en tredjedel av alla marina däggdjur. Antalet arter minskar nu mellan 10 och 100 gånger fortare jämfört med 1970.
”Läget är mycket allvarligt”, konstaterar rapportförfattarna.
40 procent av världens insektsarter är på nedgång, enligt en tidigare publicerad forskningsgenomgång i tidskriften Biological Conservation. Insektsdöden innebär en katastrof för hela ekosystemet, eftersom småkrypen är en del av näringskedjan för mängder av andra arter som föda och har huvudrollen vid pollinering. Det kommer att spela enormt stor roll för möjligheten att odla mat. 
Den globala uppvärmningen är en viktig faktor i att arterna dör. Men framför allt handlar det om hur marken brukas, om avskogning, överfiskning, köttindustrin, om jakt och föroreningar. Världens fokus på ekonomisk tillväxt pekas ut som en riskfaktor.
Vi har fått ett industrijordbruk på högtryck i världen. Syntetiska gödningsmedel och bekämpningsmedel som används angriper det centrala nervsystemet hos insekter. Avtrycket av gifterna stannar inte på åkrarna, utan går även att finna i skyddade naturområden. Insekter och fågelarter drabbas.
Träd och blommande buskar runt åkrar försvinner, och landskap som ser ut som avtorkade bordsytor uppstår. 
Vi vet redan att vi måste bromsa den globala uppvärmningen, men det stannar inte där.
Ekologisk odling gör skillnad, visar studier. Satsningar inom lantbruket på naturbetesmarker och blommande remsor vid åkrar får effekt, samt självklart att länder investerar i alla former av naturvård. 
Utfiskningen och jakten på hotade arter är enorma problem, och måste begränsas på global nivå. Föroreningarna måste bekämpas.
Framför allt: Europa och övriga världen måste hitta en gemensam strategi för att motverka artdöden. Det bör vara en av huvudfrågorna inför EU-valet.
När andra arter försvinner så drabbar det även mänskligt liv.",PERNILLA ERICSON
15,Hyrorna ska höjas med 50 procent,,"
31 procent högre hyror i Halmstad. 24 procent högre hyror i Helsingborg.Det skulle bli effekten om så kallade marknadshyror infördes i Sverige. Detta enligt en ny rapport som konsultfirman Ramböll har tagit fram på uppdrag av Hyresgästföreningen.
Här kanske vi måste stanna upp och säga något om vad marknadshyror är för något.
I Sverige får inte fastighetsägare sätta hyror hur som helst. I stället förhandlar privata och offentliga fastighetsägare med Hyresgästföreningen om hyresnivån. Poängen med systemet är att ingen hyresgäst ska behöva betala en oskälig hyra. Det är en form av konsumentskydd som tar tillvara de intressen den svagare parten – den boende – har.
Att införa marknadshyror är att avskaffa hyresgästernas gemensamma rätt till förhandlingar. Makten över hyrorna förflyttas från ett förhandlingssystem med konsumentmakt till fastighetsägarna.
Och det skulle alltså göra boendet dyrare för en massa svenskar. I stockholmsstadsdelen Spånga-Tensta, där Järvaveckan går av stapeln under de kommande dagarna, skulle en tvårummare om 58 kvadrat gå från strax under 6 000 kronor i månaden till närmare 8 000 kronor. Den genomsnittliga hyresökningen för hela Stockholm beräknas bli ungefär 50 procent.
Märkligt nog tänker Moderaterna gå fram i valet med ett förslag om att införa marknadshyror och Sverigedemokraterna har också öppnat för det. Det presenteras som en modell för att lösa bostadsbristen men inte mer byggande.
 Till 2020 behöver 80 500 bostäder byggas årligen för att täcka Sveriges behov men det moderata förslaget kommer bara innebära hyreshöjningar, ökat bostadssegregation, minskat konsumtionsutrymme och en förmögenhetsöverföring från boende till fastighetsägare.
Det här är en bostadspolitik som givit upp alla ambitioner, men det är en bostadspolitik som kommer att förändra människors liv.
I dag presenterade Socialdemokraterna en stor rapport med förslag för en ny bostadspolitik. Ambitionen är lovvärd: bostadspolitiken måste åter bli en av välfärdspolitikens kärnuppgifter. Något mindre än så kan man faktiskt inte sträva efter.
Bostadsbristen finns där, byggandet minskar, hyrorna och bostadspriserna ligger på rekordnivåer och skulderna är helt vansinniga. Men vi måste fortsätta bygga och vi måste se till att vanligt folk kan efterfråga bra bostäder
Så vad föreslår Socialdemokraterna?
Att staten ska tvingas ta ökat ansvar för bostadsbyggandet genom att hjälpa kommunala och privata fastighetsbolag med finansieringen.
Att det ska instiftas en ny statlig bostadsbank för att finansiera framtida bostäder. Att hyresvärdar som hyr ut till resurssvaga grupper ska ges hyresgarantier
Ett särskilt barnbidrag ska ges till alla fram tills att de fyller 18 år Men bidraget är vikt för boendet och får inte användas förrän barnet fyllt just 18. Dessutom vill man se ett avdragsgillt bosparande för unga och ett förmånligt startlån som gör att man lättare kan köpa sin första bostad.
Man vill inrätta ett landsbygdslån så att man ska kunna bygga sig ett hus på platser där bankerna inte gärna lånar ut pengar.
Dessutom vill man se en stor utredning om hur bopolitiken ska utformas för att samhället ska hålla ihop. Och man vill se en överenskommelse om hur bostadsbeskattningen ska förändras.
Det är så klart inte ett politiskt program som löser allt. Fokuset på ägda bostäder är möjligen för stort och fokuset på allmännyttan för litet. Nog kommer det att behövas en ännu offensivare markpolitik och mindre uppmärksamhet på vad privata byggare kan tänka sig acceptera.
Men det är det mest ambitiösa och seriösa bostadspolitiska utspelet vi fått under detta valår då allt fler varnar för stigande räntor, fortsatt boprisfall och en ekonomi som saktar in. 
Följ Aftonbladet Ledare på Facebook för att diskutera vidare och hitta andra spännande ledartexter.",DANIEL SWEDIN
16,Jan Björklund riskerar att bli en svensk Cameron,,"
Vem hade kunnat tro att det skulle vara Jimmie Åkesson som skulle ge Jan Björklund en möjlighet att göra sig relevant under den här valrörelsen?
Liberalerna är ett parti som investerat allt sitt förtroendekapital i kärnkraft, kärn­ämnen, kärnvapen och en krisvaluta. Ett parti som i regeringsställning sjabblade bort svensk skola och som i opposition ägnat sig åt falang- och personstrider. Nu ska man äntligen få prata EU.
Ja, riksdagsvalet blir till och med en folkomröstning om EU, om Jan Björklund får bestämma.
Det är inte så litet talande för Liberalernas position i svensk politik. I en fråga man redan vunnit – vi är ju med i EU sedan över 20 år och stödet för det svenska medlemskapet är robust – blåser man till strid. Men mycket litet talar för att det långsiktigt kommer att vara gynnsamt för Liberalerna. 
Finns det legitima skäl att kritisera EU? Självklart. Bör vi ha en allvarlig diskussion om hur EU:s institutioner kan reformeras och demokratiseras? Självklart. Men det är inte det här som Sverigedemokraterna vill prata om. Det här är ett parti vars EU-motstånd handlar om att invandrare inte ska få komma hit. Och där har Liberalerna – med sin EU-fanatism – inte mycket att komma med. 
Ett stycke ur Björklunds tal i kväll är illustrativt för håglösheten: ”EU misslyckades med att hantera flyktingkrisen och förebygga finanskrisen 2008. Då kan vi inte samarbeta mindre framöver, utan mer."" 
Va?
Låt oss säga något om det brittiska EU-utträdet. 
Efter finanskrisen var det bara grekerna som fick se sin levnadsstandard försämras så radikalt som britterna. Lönerna för brittiska arbetare föll med fem procent mellan 2007 och 2015.  Här rullades nedskärningspolitiken ut med full kraft. Trygga jobb, tillväxt och konkurrenskraft försvann. Här har i dag allt fler människor ”enkla jobb” och  allt fler är arbetande fattiga. 
Under den brittiska folkomröstningskampanjen om EU - ledd av konservativa löne- och bidragssänkare med nedskärningspolitik som religion - fick vi se hur vreden över sakernas tillstånd riktades mot den fria rörligheten och arbetskraftsinvandringen. Människor talade om EU som en makt som ville dem illa, och om att “ta tillbaka kontrollen” från Bryssel.
Till slut lyckades kampanjen för EU-utträde etablera att Storbritannien var ett land som höll på att kollapsa under trycket av polska rörmokare och syriska flyktingar, och allt var medvetet skapat av en tysk förbundskansler.
De krafterna klarade inte Storbritanniens dåvarande EU-vänlige premiärminister David Cameron av att tämja, trots att han släppt lös dem för att blidka högern i sitt eget parti.
För Jan Björklund som  – vid sidan av sin EU-kärlek - vill se en arbetsmarknad som befolkas av fler som har enkla jobb och lägre löner kan det vara värt att tänka på. ",DANIEL SWEDIN
17,Det miljövänliga flyget är en borgerlig fantasi,,"
Det var varmt i sommar. Och enligt experter så beror den globala värmeböljan på klimatförändringarna.
Det fick SVT:s aktualitetsprogram Agenda att bjuda in till en särskild klimatdebatt i söndags. På plats i studion fanns Maria Malmer Stenergard. Hon är Moderaternas talesperson i klimatfrågor och – enligt tidningen ETC - den av partiernas klimatpolitiska talespersoner som flyger allra mest i jobbet.
Är det ett problem? Tja, om vi i Sverige ska bidra till att hindra temperaturen på jorden från att stiga mer än 2 grader måste våra utsläpp minska från dagens 11 ton till under två ton per person och år. En resa tur och retur till New York genererar ungefär 2,5 ton utsläpp av växthusgaser per person. Flyget står för en enorm del av vår individuella klimatpåverkan.
Klimatpåverkan betyder i klarspråk varmare och surare hav, minskade skördar, djurarter som dör ut, extremt väder, skogsbränder, torka. Ja, vi vet ju allt det där. Samtidigt är det många svenskar som lever livet som Malmer Stenergard och flyger som aldrig förr. Inrikesresorna ökade totalt med två procent i fjol, och utrikesresandet med åtta. På Arlanda har antalet flygresor stigit över 90 månader i rad.
Men det där har Maria Malmer Stenergards parti löst genom att föreslå att flygplanen ska tankas med biobränsle. Det är miljövänligt. Och om man till exempel flyger inrikes så finns det ett bolag som - för ett tillägg på 300 kronor - byter ut jetbränslet mot biobränsle.
Gör Malmer Stenergard det? Icke. ""Just nu går det inget flyg från där jag bor"", svarade Maria Malmer Stenegard på frågan i SVT.Det var av allt att döma trams.
Malmer Stenergard flygpendlar enligt egen utsago från Åhus till Stockholm, och enligt ETC finns det flera flygplatser i Skåne och Blekinge där flygbolag erbjuder biobränsle.
Man ska inte ljuga, men nu ska kanske inte Malmer Stenergard ha så dåligt samvete för att hon skippar biobränslet.
Beräkningar från KTH visar att klimatpåverkan inte kommer minska ens om vi ersätter allt fossilt bränsle med biobränsle. Om flygandet fortsätter öka som i dag kommer det göra lika stora skador på klimatet år 2030 som nu, på grund av så kallade höghöjdseffekter.
I vintras genomfördes den första flygningen mellan Australien och USA med ett plan som var tankat med en del biobränsle gjort på senapsfrön. För att genomföra resan krävdes över 60 hektar jordbruksmark. Det motsvarar 120 fotbollsplaner.
Om vi fortsätter flyga som nu - och tror att vi ska tanka alla plan med biobränsle - kommer det krävas att så mycket åkermark används till bränsle att det kommer tränga ut livsmedelsproduktionen. Är svältkatastrofer verkligen ett pris vi är beredda att betala för att kunna fortsätta flyga som nu?Man kan förstås producera biobränsle åt det allt mer populära flyget genom att hugga ned enorma mängder skog och frigöra ännu mer koldioxid, men det kommer bidra till den klimatkatastrof de flesta vill undvika.
Till slut är det här vi hamnar.
 Visst är det bra med teknikoptimism, men man får inte göra sig dum i en fråga som ytterst handlar om planetens överlevnad. Vi måste faktiskt flyga mindre. Det gäller inte minst Maria Malmer Stenergard.
Följ Aftonbladet Ledare på Facebook för att diskutera vidare och hitta andra spännande ledartexter.",DANIEL SWEDIN
18,Sverige står sämre rustat för en ny kris,,"
I helgen är det tio år sedan den amerikanska investment­­banken Lehman Brothers gick i konkurs. Det brukar ses som startskottet till den senasten finanskrisen. Kraschen spred sig genom hela det globala ­kapitalets system, slog sönder banker och krossade nationers ekonomier. Det började som en bankkris orsakad av politisk naivitet, människans girighet och bristande regleringar. Det blev en efterfrågekris och en statsskuldskris.
Det var den djupaste och mest dramatiska nedgången i världsekonomin sedan 1930-ta­lets depression.
I Sverige klarade vi oss, sägs det. 100 000 svenskar förlorade förvisso jobbet, och regeringen Reinfeldt var kallsinnig. När krisen slog till var arbetsmarknadspolitiken nedrustad, ­a-kassan urholkad och beredskapen för att möta en arbetslöshetsvåg obetydlig.
En kombination av en svag krona och stora stimulanspaket i vår omvärld gjorde att krisen inte nådde till ”etniskt födda svenskar mitt i livet”, som Reinfeldt sa.
Krisavtalet mellan fack och arbetsgivare räddade jobb och industrins ständiga effektiviseringar bidrog till att vår konkurrens­kraft ändå kunde bevaras. Det, snarare än Anders Borgs påstådda briljans, var ­orsaken till att Sverige inte drogs ned i den europeiska krisen.
Kapitalismen överlevde. Och glömde. Alla de faktorer som drev fram finanskrisen - stora obalanser mellan länderna, snabbt stigande bostadspriser, tokvinster i den finansiella ekonomin och ett växande skuldberg - finns fortfarande kvar.
Ur ett svenskt perspektiv kan noteras att innan finans­krisen stod bankernas vinster för ­ungefär en tredjedel av de största börsbolagens vinster. I dag är motsvarande siffra ­nästan 50 procent.
I jämförelse med att produ­cera bilar eller stål är det i dag ännu mer lönsamt att hantera pengar och spekulera. Den rikaste tiondelen har i dag nästan lika stor del av den totala disponibla inkomsten som den halva av befolkningen som har lägst inkomst. Och de växande klyftorna ­efter krisen har haft sitt ­politiska pris.
Krishanteringen utplå­nade förtroendet för politiker och ­institutioner och över hela kontinenten firade snart extremister valframgångar. Så också i Sverige.
Strax innan valet presenterades ju forskning som ­visar att ekonomiskt missnöje efter ­finanskrisen och ”arbets­­­­linjen” drev på Sverigedemokraternas tillväxt.
I går sa riksbankschef Stefan Ingves att Sverige är mer sårbart nu än under finanskrisen.
- Man kan varna, man kan grubbla, man kan titta på grafer, man kan undra om det håller ihop.
Det kan man. Och när en regering under stort besvär nu ska sys ihop så kan man också ­undra vilken beredskap som finns mot nya otrygghetschocker.",DANIEL SWEDIN
19,En Alice Teodorescu är fler än 261 tjänstemän,Maktlystnaden gör häpnadsväckande saker med högern,"
”Hon får precis skriva vad hon vill, ordet är fritt, men att blanda in oss ÖVERLEVANDE för att försvara hennes mörkblåa åsikter, är mer än oanständigt.”
Så skriver 91-åriga Livia Fränkel på Facebook om de konvulsioner som hennes syster, Hédi Fried, gett upphov till inom delar av svensk höger.
Det handlar om att Göteborgs-Postens politiska redaktör Alice Teodorescu i en ledare kallat Förintelseöverlevande – som Livia Fränkel och Hédi Fried – för bulvaner för en vänster som inte vill se en regering där Sverigedemokraterna ges avgörande inflytande.
Frieds brott är att hon anser att SD inte är demokratiskt pålitliga och att det vore mycket illa för Sverige om borgerligheten gjorde sig beroende av dem. Hédi Fried är en människa som, för att citera Dagens Nyheters Johan Hilton, ”har gjort det till sin livsuppgift att varna för ett högerextremt idéarv och under decennier tagit sitt demokratiska ansvar för att den sortens idéer aldrig mer ska få fäste”.
Det är därför hennes varningar är så obekväma för människor som Alice Teodorescu. Hon leder en redaktion som gärna ser att Moderaterna och Kristdemokraterna styr Sverige på SD:s bajonetter. Det är därför Hédi Fried och andra som inte delar Teodorescus syn på regeringsbildningen ska stämplas ut som bulvaner – personer som utåt handlar i eget namn men som i hemlighet företräder någon annan som inte vill träda fram.
Det är en häpnadsväckande beskyllning. Men får man tro en rad högerorienterade opinionsbildare så är det reaktionerna mot Alice Teodorescus anklagelse som är det värsta. Kritiken mot Teodorescus är ”ett beteende som ligger väldigt nära den feghetskultur som följer av totalitära samhällen”, skriver Svenska Dagbladet. Högertidskriften Fokus chefredaktör Johan Hakelius tycker att Teodorescu har rätt och att Dagens Nyheter låtit Hédi Fried uttala sig om dagspolitiken är ”både osmakligt och oförsvarbart”. Kritiken kommer från ”smådiktatorer”. 
Allt detta hände alltså samma vecka som det avslöjades att 261 opolitiska tjänstemän i en skrivelse uttryckt sin oro för att en ny regering eventuellt inte skulle omfamna regeringskansliets värdegrund. Bakgrunden är känd. Partier av SD:s snitt arbetar målmedvetet med att inskränka mänskliga rättigheter när helst de kommer nära makten. Alltså vill tjänstemännen veta hur arbetsgivaren ser på lojalitetsplikten gentemot regeringen om det hamnar i konflikt med grundlagens bestämmelser om människors lika värde.
Men de här människornas yttrandefrihet var det få på högerkanten som var intresserade av att försvara.
Hur gick det till när svensk höger började tycka att 261 opolitiska tjänstemän ska hålla käft men att folk som säger emot en liberal redaktör som vill underminera Förintelseöverlevande är yttrandefrihetens dödgrävare?
Svaret är enkelt.
Det handlar om Sverigedemokraterna och synen på vilken roll de ska spela för en kommande högerregering. Fusionen mellan allmänhöger och extremhöger ska få skötas i tysthet, och några larm från Förintelseöverlevande eller tjänstemän kan då inte tillåtas ljuda.",DANIEL SWEDIN
20,Oanständigt att utvisa 6-årige Denis,,"
Den 10:e mars hittar Södertäljepolisen en död kvinna i en lägenhet i Hovsjö. En man grips skäligen misstänkt för mord, men släpps senare. Enligt kammaråklagaren misstänker man inte längre att ett brott har begåtts.
Sådana här berättelser, kort hållna tragedier, läser man om ibland i tidningarna.  Det flesta av oss kan sedan vidare med våra liv.
Kvinnan i Södertälje efterlämnade ett barn.
Han heter Denis och är 6 år gammal. I dag bor han hos sina morföräldrar i Uppsala eftersom hans far inte vill ta hand om honom. Men nu har Migrationsverket bestämt att Denis måste ryckas ifrån sin mormor och morfar och lämna landet. Pojken är nämligen, precis som sin mamma, ukrainsk medborgare.
– Han har ingen där. Och att han skulle sättas på ett barnhem i Ukraina vill jag inte ens tänka på.
Så säger Denis mormor Marianna Ilkuv till Aftonbladet.
Den 15 augusti ansökte pojkens gode man  om ett så kallat verkställighetshinder för att försöka stoppa utvisningen. 
Men Migrationsverket bryr sig inte om att morföräldrarna vill adoptera Denis. De bryr sig inte om att hans pappa sagt upp vårdnaden via en tingsrätt i Ukraina. Och de bryr sig inte om att ingen kommer att ta emot honom i Ukraina. Denis har inte ""gjort sannolikt att han inte kommer att tas hand på ett lämpligt sätt vid ett återvändande till Ukraina”, står det i myndighetens nya beslut.
Och enligt gode mannen är polisen redan informerade om att 6-årige Denis ska ut ur landet.
Varför blir det så här? Därför att ingen behöver eller vill ta ansvar. Man kan alltid peka på någon annan.
De som fattar besluten behöver aldrig verkställa dem, och de som verkställer besluten har inte fattat dem.
Migrationsminister Morgan Johansson (S) får inte styra rättstillämpningen. Migrationsverkets rättschef Fredrik Beijer ska följa lagen. Polisen som kör pojken till flygplatsen gör sin plikt. Piloten som ska flyga planet till Ukraina gör bara sitt jobb.
Kvar står vi, medborgare som tycker att våra myndigheter borde kunna ta mänskliga hänsyn, och en liten moderslös pojke.
Efter flyktingkrisen 2015 var nästan alla landets politiker överens om att vi inte kan ha en migrationspolitik som i grunden skiljer sig från vår omvärlds. Men vi kan inte heller ha en utlänningslag och rättstillämpning som omöjliggör medmänsklighet.
I somras röstade en majoritet av riksdagen för att FN:s barnkonvention ska bli lag i Sverige. Konventionen slår fast att barnets bästa alltid ska komma i första rummet, och den principen ska vara vägledande i alla beslut, bedömningar och ärenden som berör barn.
Mot den bakgrunden är en slutsats enkel att dra: låt Denis stanna.
• Vill du ha våra ledare direkt i ditt flöde? Klicka här och gilla Aftonbladet Ledare på Facebook!",DANIEL SWEDIN
21,Bostadsbrist skapar enfald och egoism,,"
Majorna-Linné i Göteborg, Innerstaden i Malmö och Södermalm i Stockholm. Det är de stadsdelar i våra tre största städer som har lägst mångfald.
På Söder är det en lika liten blandning av människor födda i olika länder som i Pajala eller Vaggeryd.
I storstädernas förorter och i kranskommuner råder det däremot stor mångfald. I Botkyrka och Upplands Väsby, i Skärholmen och Angered är blandningen av människor med olika bakgrunder stor. Detta enligt en definition som Hyresgästföreningen tagit fram.
Man ska förstås inte underskatta de sociala problem som råder i vissa delar av vårt land, men vad är det som gör att det råder mångfald i Angered och enfald i Linnéstaden?
Boendet. På platser där bostadsrätter och villor är dominerande bor människor som ser nästan likadana ut, tjänar nästan lika mycket, har ungefär lika hög utbildning och är ungefär lika gamla. På platser där det finns många hyresrätter är bilden mer splittrad.
Det där hänger förstås ihop. En segregerad stad är inget som bara sker i en förort, det berör alla som bor där.
I Stockholm ska den nya blågröna majoriteten – Miljöpartiet, Moderaterna, Kristdemokraterna, Centerpartiet och Kristdemokraterna – råda bot på det här genom att sälja kommunägda lägenheter till bostadsrättsföreningar. Greppet är inte nytt. På åtta år sålde fyra av de här partierna 26 000 allmännyttiga lägenheter till nybildade bostadsrättföreningar.
Man sålde till kraftiga underpriser, man reade i praktiken ut kommunala fastigheter. Och man gjorde det av politisk övertygelse. Effekten blev ökad segregation. Av dem som är med och ombildar en fastighet till bostadsrätt bor bara 30 procent kvar efter elva år. De som flyttar in i lägenheterna sedan har i genomsnitt mycket bättre ekonomi. Efter stora ombildningar i några av Stockholms södra förorter har befolkningsstrukturen ändrats. Inflyttningen av personer med utländsk bakgrund har mattats av där hyresrätter blivit bostadsrätter. I dag står allmännyttan bara för 20 procent av bostadsbeståndet i hela huvudstaden. Samtidigt är inflyttningen till Stockholm jättestor och över 596 000 står i den kommunala bostadskön.
Sedan millennieskiftet har 160 000 svenska hyresrätter ombildats till bostadsrätter. I många svenska kommuner - inte minst kring Stockholm - har allmännyttan utplånats i vissa stadsdelar och i stället ersatts av överbelånade bostadsrätter, otillgängliga för vanliga löntagare. LO skriver i en ny rapport om hur de skenande bostadspriserna stänger ute allt fler av medelinkomsttagarna. Inte ens med genomsnittliga inkomster kan en familj på två vuxna och två barn köpa en lägenhet i Storstockholm. Även om de sparat ihop till insatsen tillåts de inte låna till resten.
I dag bor 93 procent av landets invånare i kommuner med bostadsbrist. Inte så konstigt, mellan 1994 och 2017 färdigställdes i genomsnitt endast 24 000 bostäder per år. När konjunkturen nu vänder så är det många fastighetsägare som inte vill bygga längre, trots att behovet är större än någonsin.I våras visade en statlig utredning att mindre än var fjärde kommun har gett direktiv till sina bostadsbolag att se till att svaga grupper kan få bostad. I stället får socialtjänsten täcka upp.
– Bostadsbristen skapar deras sociala problem. Får de bara en lägenhet så ordnar sig resten.
Det säger Elenor Dahlström, bostadssamordnare i Östersund till tidningen Hem & Hyra. Här har kommunen köpt 60 bostadsrätter för att använda genomgångsbostäder för socialförvaltningens klienter. 
Det är inte bara i Jämtland det fungerar så. Svenska socialförvaltningar hyr i dag ut över 24 000 lägenheter i andra hand till personer som inte kan skaffa sig ett eget boende.
Och det handlar verkligen inte bara om människor som har sociala problem. Här hamnar mammor och barn när ett förhållande kraschar. 
Ofrivillig deltid, eviga vikariat, låga löner och urholkade bidrag gör att många aldrig tjänar tillräckligt bra för att komma i fråga för en bostad. Hårda uthyrningskrav från hyresvärdarna, skriande brist på bostäder och allt fler nyanlända som saknar kötid eller inkomster gör det svårare att komma in på den vanliga bostadsmarknaden. Det innebär mycket merarbete för landets socionomer och det kostar mycket pengar. Den sammanlagda kostnaden för dessa bostadssociala kontrakt kan vara så hög som 3 miljarder kronor. Det kan jämföras med de 11 miljarder kronor som regeringen betalat ut i investeringsstöd för att fler billiga hyresbostäder ska byggas.
I brist på en politik som skapar bostäder åt vanligt folk växer både bostadsbristen och segregationen. Vad händer när räntorna stiger? När bopriserna dyker ännu mer? Om ekonomin saktar ned?
Det kan vara något att begrunda i det spel om regeringsmakten som nu går in sin andra månad.
• Vill du ha våra texter direkt i ditt flöde? Klicka här och gilla Aftonbladet Ledare på Facebook!",DANIEL SWEDIN
22, Högern i krig med verklighetens folk,,"
Det är ingen lätt sak att tala om vad ""vanligt folk"" tycker och tänker. Fråga bara kristdemokraternas förre partiledare Göran Hägglund. När han för tolv år sedan började tala om verklighetens folk och dess väsen blev han avhånad. Hägglund frammanade en klyfta mellan folk och etablissemang, där dom där uppe blivit en moraliserande överhet som bråkar om perifera symbolfrågor. Dom där nere är mer intresserade om skolan funkar, om pengarna räcker, hur man ska få ihop vardagen.
Det var förstås ett tidigt försök att exploatera populismens guldåder, men fan vet om han inte hade en poäng. För, om man skalar bort alla krystade slängar mot jämställdhet och tolerans så var det i grunden en ganska sympatisk stridsskrift för en politik som står på vanligt folks sida. Det är ett perspektiv som är som bortblåst i svensk politisk debatt.
Det syns alldeles särskilt nu, i dessa regeringsbildningstider.
Även om vi inte har någon regering på plats så bildas det ändå runt om i vårt land olika majoriteter och koalitioner som ska styra kommuner och regioner.Låt oss ta skånska Staffanstorp som ett exempel. Här har Moderaterna – trots att Ulf Kristersson förbjudit det – slagit sig samman med Sverigedemokraterna. Mellan partierna finns det ""en samsyn"" enligt Jonny Rolf som är SD:s ordförande i Staffanstorp. Och när moderater och sverigedemokrater i kommunen i förra veckan lanserade sitt handlingsprogram innehöll det saker som förbud mot könsuppdelade badtider och att judar och muslimer inte längre ska serveras kött som framställts genom religiös slakt. Kulturkrigare på högerns ytterkant applåderar förstås i extas. Men är detta stora problem i Staffanstorp? Blir folks liv enklare nu?
I Stockholm har det nyvalda kulturborgarrådet Jonas Naddebo (C) öppnat för att privatisera bibliotek och konkurrensutsätta den kommunala kulturskolan. Nyliberaler flämtar förstås av upphetsning, men är detta stora samhällsproblem som är viktiga att åtgärda? Nej, det är ideologiskt moraliserande från en tokhöger som gått vilse i perifera symbolfrågor.Sådant råder det ingen brist på i ett Sverige där marknadsfundamentalismen styrt i 30 år.
Vårdcentralerna, skogen, apoteken, tågen, gruvorna, posten, elnätet, telefonin, bussarna, förskolorna, äldreboendena, järnvägen, pensionerna. En gång var det vårt gemensamma. Nu har det privatiserats, bolagiserats, konkurrensutsatts. Har tågen blivit punktligare? Posten mer leveranssäker? Elen billigare? Pensionerna högre?
Svaret är uppenbart, men varken socialdemokratin eller borgerligheten har förmått hantera det. Konsekvenserna är katastrofala, både i folks liv och i politiken.
""Det börjar bli hög tid att återupprätta det sunda förnuftet i svensk politisk debatt. Och inte minst respektera vanligt folks rätt att vara precis som de är"", skrev Göran Hägglund för mer än ett decennium sedan.
Ja, just det.
• Vill du ha våra texter direkt i ditt flöde? Klicka här och gilla Aftonbladet Ledare på Facebook!",DANIEL SWEDIN
23,Bekvämt med taxi när väljarna betalar,,"
Det tycks inte bli någon moderatregering men politikutvecklingen i landets ledande högerparti har inte avstannat för det. I veckan har det berättats att den moderate riksdagsledamoten Edward Riedl föreslagit att taxiresor ska omfattas av rut-avdraget.
– Som jag ser det så är taxi en del av kollektivtrafiken i Sverige och man behöver både satsa på taxi, flyg och den övriga kollektivtrafiken, säger Riedl i en intervju med ETC.
Tja, man kan ju för all del del se taxi som en del av kollektivtrafiken men rut-avdraget finansieras på ett helt annat sätt än kollektivtrafiken. Fakturamodellen för rut-avdraget innebär att Skatteverket står för en stor del av räkningen. Pengar som redan betalats in i skatt går sedan till folk som vill ha städat hemma eller ha sina fruktträd beskurna. 
Och för att över huvud taget få göra rut-avdrag måste man ha en viss inkomst, eftersom det är ett skatteavdrag. Folk med låga inkomster har ingen chans att få fullt avdrag. För att få det måste man tjäna ungefär 220 000 om året. Däremot får alla vara med och betala för avdragen, som enligt moderaten Riedl alltså ska omfatta folks taxikvitton.
En annan moderat som har varma känslor för taxiresor är Ulf Kristersson.
Strax innan han blev partiledare för Moderaterna i fjol avslöjade TV4 att Kristersson är en mycket flitig taxiresenär. Under två år hade han åkt för 113 000 kronor, vad det verkar ofta i strid mot riksdagens regler. Under de granskade åren hade Kristersson tagit taxi hela 668 gånger, trots att det i alla fall utom tre fanns möjlighet att åka kollektivt.
Resan riksdagsledamot Kristersson ofta gjorde var mellan övernattningslägenheten vid Rådhuset på Kungsholmen och riksdagshuset i Gamla stan. Det är en bussresa på elva minuter eller en tunnelbaneresa på tre minuter. Kristersson tog också gärna en droska från riksdagen till Stockholms centralstation. Det är en promenad på 10 minuter.
”Jag åker också kollektivt ganska mycket förstås. Och det ser inte ni på reseräkningarna”, sa Kristersson när han fick frågor om sitt resande.
”Jo, vi ser att du har ett SL-kort och att det inte är många resor på det”, svarade TV4:s journalist.
”Jaha de sträckorna går jag i så fall”, sa Kristersson utan att darra på manschetten.
Det är förstås bekvämt att åka taxi, särskilt om någon annan betalar. Det har både Ulf Kristersson och Edward Riedl förstått. Men om det blir billigare att åka taxi – vilket trots allt skulle bli effekten av Riedls förslag – så förstår man ju att Kristersson vill åka statsrådsbil. Status är trots allt något relativt.",DANIEL SWEDIN
24, Jan Emanuel blir vänsterns Trump,Kanske den vänsterpopulist vi förtjänat,"
Enligt den belgiska statsvetaren Chantal Mouffe lever vi en populistisk tid. Politiken har blivit konfrontativ, ilsken och oförutsägbar. De regler och överenskommelser som präglat politiken och maktutövningen i västvärldens liberala demokratier har upphävts. Gränsen mellan höger och vänster har upphört, delvis på grund av att liknande krafter har släppts lös på både höger- och vänsterflanken: ledarkult, misstro mot medier, gatuprotester, känslan av att ha behandlats oschyst.
Mouffe menar att Europas socialdemokrater straffats av väljarna för att de har omfamnat nedskärningspolitik och marknadsliberala reformer och valt samförstånd framför konflikt. Den populistiska vänstern har i stället gjort framsteg genom att dra en gräns mellan ""folket"" och ""oligarkerna"". I den överskådliga framtiden kommer konflikten stå mellan högerpopulism och vänsterpopulism. Politiken kommer att handla om ""vi"" mot ""dom"", frågan är bara vilka som ska ingå i de två grupperna.
För att vara relevant i en superpolariserad tid efter sviterna av finanskrasch och migrationskris måste vänstern helt enkelt börja bråka.
Jag kom att tänka på det där när jag i helgen såg SVT:s satirprogram ""Svenska nyheter"". I ett inslag talar socialdemokraten och riskkapitalisten Jan Emanuel Johansson på engelska direkt till världens miljardärer: Skit i Caymanöarna! Strunta i Schweiz! Kom till Sverige i stället. Här har vi inga förmögenhetsskatter, inga fastighetsskatter, inga gåvoskatter och inga arvsskatter. Dessutom avskaffar Socialdemokraterna nu värnskatten.
”Välkommen till Sverige, där arbetarklassen betalar skatt så att rika svin som jag slipper”, deklarerar Johansson med musklerna svällande under skjortan.Ja, det är givetvis humor i någon mening och skandalomsusade Johansson – som enligt egen uppgift lever i ”vulgär nyrikedom” – visar förstås imponerande självdistans.
Men tänk om han är allvarlig?
För några veckor sedan författade Jan Emanuel Johansson en debattartikel från samma position: politikerna borde göra något åt det privilegiesamhälle som gör att han och andra kapitalister kan ha fest varenda dag på vanliga människors bekostnad.
Om Socialdemokraterna nu ska driva högerpolitik, om Vänsterpartiet vill vara fotriktigt duktiga och Sverigedemokraterna blivit Ulf Kristerssons vasaller så kanske det finns en position för Jan Emanuel Johansson. En jättestark, jätterik man som bara vill göra rätt för sig men inte får eftersom det traditionella arbetarepartiet som han alltid sympatiserat med nu är så maktlystna att de säljer ut sig själva och sin väljarbas till värderingsmässigt progressiva attackliberaler. Det är nästan något centraleuropeiskt över det. Eller, för all del, nordamerikanskt.
Jan Emanuel Johansson kanske inte är den vänsterpopulist Sverige behöver men den vänsterpopulist vi förtjänat.
• Vill du ha våra texter direkt i ditt flöde? Klicka här och gilla Aftonbladet Ledare på Facebook!",DANIEL SWEDIN
25,Banker älskar bostadsbristen,De svenska hushållens sammanlagda bolån är uppe i 4 000 miljarder kronor.,"
I januari steg de svenska bostadspriserna och i förra veckan meddelade Riksbanken att man inte avser att höja räntan. Landets bostadsmäklare och folk som planerar att sälja sin bostad kan andas ut. Trots dystra prognoser om en priskrasch så går det fortfarande att tjäna pengar på att sälja lägenheter och hus.
Allra gladast kanske våra banker är. Under 2018 gjorde de fyra största bankerna en vinst på 112 miljarder kronor och att folk tecknar sig för bolån är vad de tjänar pengar på i dag.
Enligt Finansinspektionen är bolånemarginalen – skillnaden mellan vad bankerna tar i ränta från bolånetagarna och vad de själva behöver betala för att finansiera sig – i dag 1,55 procent. Det är en mycket hög lönsamhet, och i dag kan bankerna räkna hem sex gånger så höga marginaler på bostadslånen som för tio år sedan. Handelsbanken och Swedbank har gemensamt halva den svenska bolånemarknaden och för bägge bankerna står bolånen för minst 60 procent av fjolårets resultat.
De pengar storbankerna gjorde i vinst i fjol skulle räcka till att bygga bort bostadsbristen flera gånger om, men i ett land utan brist på bostäder kommer inte banker eller byggherrar kunna göra rekordvinster. I ett land där bostadsmarknaden inte fungerar, där det råder skriande brist på bostäder och där byggbolagen inte vill bygga nytt längre kan bankerna däremot tjäna riktigt stora pengar.
När räntan varit historiskt låg har bostadspriserna drivits till rekordnivåer och samtidigt ökat svenskarnas skuldbörda enormt. De svenska hushållens sammanlagda bolån är uppe i nära 4 000 miljarder kronor. Många hushåll har dessutom indirekta skulder via sina bostadsrättsföreningars lån.
Hushållens skulder som andel av de disponibla inkomsterna ligger på rekordhöga nivåer och kommer dessutom med största sannolikhet att öka de kommande åren eftersom räntorna någon gång kommer att höjas. Enligt Riksbanken är det största hotet mot den svenska ekonomin våra stora skulder.
Både den nya regeringen och Finansinspektionen arbetar med att minska andelen hushåll som har höga skulder i förhållande till sin inkomst. Att man då, som i Stockholm, från politiskt håll satsar på att ombilda gemensamt ägda hyresrätter till bostadsrätter är helt vansinnigt. Det är en politik som blåser på skuldsättningen, försämrar den ekonomiska stabiliteten och gör att ännu fler människor är utsatta för riskerna med en bostadskrasch.
Men storbankerna lär förstås jubla.
• Vill du ha våra texter direkt i ditt flöde? Klicka här och gilla Aftonbladet Ledare på Facebook!",DANIEL SWEDIN
26,Wetterstrand ger korruptionen ett ansikte,,"
En utredning som föreslår obligatoriskt biobränsle i svenska flygplans bränsletankar.
Det levererade regeringens utredare Maria Wetterstrand i förra veckan. Men det är inte det gamla språkrörets förslag vi talar om. Det är hennes cv.
Maria Wetterstrand är nämligen inte bara utredare. Hon är också styrelseordförande och aktieägare i företaget Cortus Energy.
Företaget utvecklar mer miljövänliga bränslen och har tagit emot nästan 400 000 kronor av Energimyndigheten för att utveckla biobränsle till flygplan.
Enligt ägardatatjänsten Holdings hade Wetterstrand sammanlagt 615 000 aktier i Cortus vid årsskiftet. Först i februari – en månad innan utredningen var färdig – berättade hon för regeringen om sitt aktieinnehav och om sitt styrelseuppdrag. 
Att en regeringsutredare har stora ekonomiska intressen i ett affärsområde som sammanfaller helt med den utredning hen leder tillhör inte vanligheterna, för att uttrycka sig försiktigt. 
Men det är inget att bråka om, tycker Maria Wetterstrand.
”Jag ångrar inte någonting. Jag har aviserat styrelseuppdraget öppet och tydligt, och jag har gjort utredningen som tagits emot bra och positivt”, sa hon i veckan i P1-morgon.
Antikorruptionsorganisationen Transparency international i Sverige, å sin sida, talar om glasklar intressekonflikt.
Det blir värre.
I dag berättar sajten Altinget att Wetterstrand sedan 2017 är verkställande direktör för den finska kommunikationsbyrån Miltton Puropse, en del i pr- och lobbykoncernen Miltton Group. I sitt stall av kunder har de flygbolaget Finnair, den finska flygplatsägaren Finavia och flygbränsleproducenten Neste. 
Neste vill bli världens största producent av förnybart flygbränsle. Från och med i år erbjuder Finnair sina kunder möjligheten att betala extra för ökad inblandning av biodrivmedel och det tilltaget marknadsförs med hjälp av Miltton i kampanjen ”Push for change”. 
Vi lever i ett land där vi fått lära oss att gränserna mellan offentligt och privat monterats ned. Folk som var politiker i går är lobbyister eller näringslivsföreträdare i dag. Försvars- och sjukvårdspolitiker går från regeringssammanträden till årsstämmor i försvars- och välfärdsindustrin. Och ju mer symbiotisk relationen har blivit, desto viktigare har det för näringslivet att få tillgång till känslig insiderkunskap och rätt kontaktnät.
Det är i ett sådant land affären med Maria Wetterstrands utredning avslöjats.
Det går förstås att ifrågasätta Wetterstrands omdöme, men det riktigt häpnadsväckande i den här affären är att regeringen lät en person från lobbybranschen någonsin bli statlig utredare. 
Det tidigare miljöpartistiska språkröret riskerar att ge korruptionen ett ansikte, men det är socialdemokrater och miljöpartister i regeringskansliet som tillåtit det. ",DANIEL SWEDIN
27,Moderaterna fortsätter samarbeta med Orbán,Kristersson och Busch Thor hycklar om Ungern,"
I onsdags fick Europas konservativa och kristdemokratiska partier nog. Ungerska Fidesz, det parti som i över 20 år letts av premiärministern Viktor Orbán, stängs av från den liberalkonservativa partigruppen EPP. Tills vidare kommer inte Fidesz att få delta på EPP:s möten, man har inte rösträtt inom organisationen och partimedlemmar får inte kandidera till poster inom EPP.
Från Sverige har Ebba Busch Thor och Ulf Kristersson drivit på för att helt utesluta Fidesz och det är lätt att förstå varför.
I söndags intervjuades Viktor Orbán i landets allmänradio. Han gjorde som han brukar göra: skröt över hur han och den regim han förestår lyckats nedkämpa alla de onda krafter som konspirerar mot Ungerns redbara medborgare.
Internationella valutafonden, Angela Merkel, Bryssel, civilrättsorganisationer – alla har skickats på porten när de kommer dragandes med synpunkter som inte är till gagn för Ungerns folk. Säger Orbán alltså.
Vad den hållningen har lett till i praktiken är lätt att se.I demokratiinstitutet Freedom Houses årliga rapport har EU:s medlemsstater alltid betraktas som helt fria. Men i årets rapport har EU för första gången fått ""ett delvis fritt land"". Det är Ungern. 
Attacker på mediernas frihet, begränsningar av oppositionens möjlighet att verka politiskt och underminerandet av domstolarnas oberoende har tvingat fram en omvärdering av landet.
– Jag har väldigt svårt att se hur det här steget som vi nu har tagit i förlängningen ska kunna leda till att Fidesz har någon framtid i EPP, sa Moderaternas Tomas Tobé i förra veckan.
Men Orbáns parti har en framtid ihop med Moderaterna.Det finns nämligen två EPP. EPP är dels en europeisk paraplyorganisation för konservativa och kristdemokratiska partier i Europa, men det är också en av de politiska grupperna i EU-parlamentet. Och det ungerska partiet blir kvar som aktiva medlemmar i EPP:s partigrupp i Europaparlamentet.
Trots de hårda orden och trots att Fidesz stängts av från arbetet i paraplyorganisationen så kommer de vara med och utforma EPP:s politik i Europaparlamentet. Vid Europaparlamentsvalet 26 maj i år kommer alltså Moderaterna, Kristdemokraterna och Fidesz att bedriva valrörelse tillsammans. Enligt moderaten Gunnar Hökmark är det problemfritt eftersom det enda bekymmersamma med Fidesz är vad de sysslar med i Ungern.
”Så länge moderater och kristdemokrater går till val i samma partigrupp som Fidesz bör mer liberala väljare rimligen rösta på andra partier i Europavalet"", skrev vi på ledarsidan i början av året.
Den uppmaningen gäller fortfarande.",DANIEL SWEDIN
28,Försäkringsbolagen festar – de sjukaste står för notan,Vårdens resurser styrs om till den som kan betala för sig ,"
650 000. Så många svenskar har en privat sjukvårdsförsäkring. Det kunde Svensk Försäkring berätta i går. Var tionde vuxen garanteras en påbörjad vårdbehandling inom tjugo dagar, inte sällan på en vårdinrättning där andra får vänta betydligt längre på samma vård.
För det mesta är det arbetsgivare som lägger ut pengarna genom avdrag på bruttolönen, men även fackföreningar erbjuder sina medlemmar att teckna en privat sjukvårdsförsäkring.
Utvecklingen – i fjol ökade antalet försäkringar med 2,3 procent – har skyndats på av gynnsamma skatteregler. Fram till första juli i fjol förmånsbeskattades inte försäkringarna och därmed fick andra skattebetalare vara med och sponsra upplägget samtidigt som staten förlorade pengar på det.
Är det här ett problem då? Inte om man frågar de privata vårdförsäkringarnas anhängare som flockas på marknadsliberala lobbyorganisationer. I deras värld avlastas den offentliga vården på det här sättet när privatförsäkrade får snabb hjälp att komma tillbaka till arbetet.
I ett Sverige där nästan all vårdpolitisk debatt handlar om den bristande tillgängligheten så låtsas vi plötsligt att utbudet av vårdcentraler, sjukhus, ­läkare och sjuksköterskor ändå är obegränsat. En läkare som behandlar en försäkringspatient som klivit före i kön kan inte samtidigt behandla en offentligt finansierad patient. Så styrs vårdens resurser om till den som kan betala för sig och hela idén om att vård ska fördelas utifrån behov undergrävs.
De privata sjukvårdsförsäkringarna har blivit fler samtidigt som den privata vården vuxit fram. Det har skapat ett groteskt symbiosförhållande, vilket ekonomhistorikern John Lapidus berättat om i sin debattbok ""Vårdstölden"".
Försäkringsbolagen är helt beroende av att det finns privata vårdbolag som kan ta emot deras kunder – landstingsdrivna vårdcentraler och sjukhus tar inte emot försäkringspatienter. Och vårdbolagen är helt beroende av de extrapengar som det innebär att vårda försäkringspatienter. Och alla kostnader – lokaler, personal, utrustning och vårdbolagens vinst – får landstingen betala.
Det offentliga bekostar dessutom nybakade läkares AT- och ST-tjänstgöring i privata vårdbolag. Det är i praktiken gratis arbetskraft, men vården som läkarna producerar får landstingen betala för.
De största förlorarna på det här är förstås människor som inte är tillräckligt friska för att få teckna privata sjukvårdsförsäkringar.
Men alla drabbas när samhällets grundvärderingar, som att den som behöver vården bäst ska få den först, slås sönder.",DANIEL SWEDIN
29,Dödandet i Gaza är ett cyniskt spel,Inför Eurovision-finalen försöker Hamas förhandla med våld ,"
I lördags kväll dödades en gravid kvinna och hennes fjorton månader gamla syskonbarn under israeliska flygattacker mot Gaza. En svart not från de gångna dagarnas våldsamheter. Under helgen regnade så Hamas raketer över södra Israel, och Israel svarade med bombräder mot Gaza. Över 20 palestinier och fyra israeler dödade. De skadade kan räknas i hundratal.
Fördömanden från omvärlden har pliktskyldigt inkommit och sedan i morse råder ett bräckligt vapenstillestånd, framförhandlat av Egypten.
På ytan är sig det mesta likt i den israelisk-palestinska konflikten.
Det pågår inga aktiva fredsförhandlingar, bosättningarna byggs ut och i den israeliska politiken är alternativen till den militanta ockupationspolitiken svagare än någonsin. Palestinierna är splittrade och marginaliserade på den diplomatiska scenen. Infrastrukturen har fallit i bitar, dricksvattnet är odrickbart, bränsle och el är en ständig bristvara, mediciner finns inte och sjukhusen är överfulla.
Ockupationen av Västbanken är inne på sitt femtioandra år, och blockaden av Gaza har pågått i elva år. För sju år sedan varnade FN för att Gaza skulle vara obeboeligt redan nästa år. Hamas vanstyre, järnringen kring området och en växande befolkning snabbar på den utvecklingen.
Men i april öppnade Israel plötsligt för att göra livet för Gazas två miljoner människor lite mer uthärdligt. Man sa att man var beredda att låta Qatar finansiera fattigdomsbekämpande program i Gaza, att utöka områdets fiskezon i Medelhavet och släppa in fler varor till folket. Israelerna oroade sig helt enkelt för att den humanitära krisen i Gaza skulle öka risken för ett regelrätt krig.
Den israeliska valrörelsen och regeringsbildningen har gjort att lite av det där blivit verklighet, och i Gaza har frustrationen växt. Efter helgens våldsamheter fruktar många att planerna helt gått om intet, men Hamas har gjort en annan kalkyl.
I dag började ramadan, i morgon är det Israels minnedag, Yom HaZikaron, och på onsdag firas landets nationaldag. Senare i månaden hålls Eurovision song contest i Tel Aviv. Hamas räknar med att en våldsupptrappning under sådana förutsättningar kommer göra Israel mer benäget att gå dem till mötes.
Så är fienderna Hamas och Israel omfamnade i en cynisk dödsdans som bara kommer pågå tills det finns en verklig lösning på konflikten. 
En sådan lösning måste resultera i ett slut på blockaden av Gaza, ett slut ockupationen av Västbanken, en avveckling av bosättarpolitiken och upprättandet av en självbestämmande palestinsk stat.",DANIEL SWEDIN
30,Politiska beslut bakom sjukförsäkringshaveriet,Tilltron skadas när Försäkringskassan nobbar sjuka,"
När Försäkringskassans chef Ann-Marie Begler i våras fick sparken hymlades det inte om orsakerna. Regeringen tyckte att myndigheten varit alltför nitisk i sin jakt på sjukskrivna.
Den nya generaldirektören Maria Hemström-Hemmingsson skulle sätta individen i fokus och förbättra samarbetet med framför allt Arbetsförmedlingen.
Inspektionen för socialförsäkringen har utvärderat Försäkringskassans handläggning av sjukförsäkringen. Rapporten är en förödande uppgörelse med hur ett av våra trygghetssystem fungerar.
Dagens försäkringskassa har i stort sett arbetar efter samma regler sedan starten år 2005. Det hindrar inte att det politiska uppdraget förändrats vid åtminstone två tillfällen, år 2012 och år 2016.
År 2012 ville den borgerliga regeringen öka förtroendet för Försäkringskassan, och det gjorde det faktiskt. Samtidigt steg sjuktalen, sannolikt eftersom handläggarna ibland hellre valde att fria än att fälla.
År 2016 krävde den rödgröna regeringen att rättssäkerheten skulle hamna i fokus. Men framför allt att kostnaderna skulle sänkas och sjuktal tvingas tillbaka. Sjuktalen sjönk, liksom kostnaderna. Men det gjorde förtroendet för myndigheten och välfärdssystemet också.
I rapporten från Inspektionen för socialförsäkringen talas det om äventyrad rättssäkerhet och en risk att tilltron för hela systemet skadas.
Politiskt finns det minst två slutsatser att dra.
För det första att det är svårt att behålla förtroendet om det stora målet är att spara pengar. En försäkring som nekar sjuka människor deras försörjning förtjänar inte respekt.
För det andra att politiker inte kan skylla ifrån sig ansvaret för de signaler de skickar ut. När svensk myndigheter får ett uppdrag kommer det att påverka hur de arbetar, och uppdraget att spara pengar i sjukförsäkringen kom från den rödgröna regeringen.
Det bidrog till att skapa missnöje, och till ett valresultat vi nu tvingas leva med i fyra år.
Följ Aftonbladet Ledare på Facebook för att diskutera vidare och hitta andra spännande ledartexter.",INGVAR PERSSON
31,Moderaterna hånar svensk landsbygd,Att Sverigedemokraterna är Ulf Kristerssons viktigaste vapen i kampen om makten ett slags svart ironi,"
I Västerbottens inland tycks många väljare ha splittrat sina röster, mellan Sverigedemokraterna och Vänsterpartiet.
– Egentligen går det ju inte ihop, säger Carina Nilsson från Gargnäs till SVT Västerbotten som häromdagen uppmärksammade det oväntade röstresultatet.
Alla SVT talar med tycks vara eniga om en sak. I Västerbotten handlar inte Sverigedemokraternas framgångar i första hand om främlingsfientlighet. I stället signalerar det ett djupt missnöje.
– Folk är förbannade på politiker som bara tänker på storstäderna, säger Björn Bergmark från Adak.
På civilminister Ardalan Shekarabis skrivbord på finansdepartementet i Stockholm ligger sedan en månad ett betänkande från den statliga Kostnadsutjämningsutredningen. I korthet kan man säga att det går ut på att mer pengar ska gå från rika kommuner med låga kostnader och låg skatt till fattiga kommuner med höga kostnader och hög skatt.
Det system för kostnadsutjämning som redan finns ska enligt utredningsförslaget ta större hänsyn till kommunernas skilda förutsättningar när det gäller skola, flyktingmottagande och sjukvård. Dessutom ska glesbygdskommuner – som de i Västerbottens inland – få mer.
Att utredningsförslaget just nu samlar damm på civilministerns kontor beror på den politiska situationen. En övergångsregering ska inte ta kontroversiella initiativ, och få saker i svensk politik är så kontroversiella som det kommunala kostnadsutjämningsförslaget.
Argast av alla är moderaterna. Kommunalrådet i det mörkblå Vellinge – Carina Wutzer – hävdar att utjämningssystemet gör att fattiga kommuner avstår från att effektivisera sin verksamhet. Landstingsrådet i Stockholms län Irene Svenonius – ni vet hon med världens dyraste sjukhus – menar att stockholmarna får vara bankomat åt resten av Sverige.
Det är en förolämpning av människorna i Västerbottens inland verkligheten. Och av befolkningen i bruksorter och andra delar av det producerande Sverige också.
Att deras röster på Sverigedemokraterna är Ulf Kristerssons viktigaste vapen i kampen om makten är förstås ett slags svart ironi.
Utjämningen mellan kommunerna är verkligen inte den enda regionalpolitiska frågan som behöver tas om hand. Fackförbundet IF Metall har pekat på industrins behov av infrastruktursatsningar i det producerande Sverige. Utlokaliseringen av statlig verksamhet borde få fortsätta och det behövs åtgärder för att landsbygden ska bli attraktiv för högutbildade. För att bara ta några exempel.
Regionalpolitik, bland annat det kommunala kostnadsutjämningssystemet, skulle kunna vara en del av basen för en bred överenskommelse i svensk politik. Men då finns inte plats för Moderaterna. Eller för Sverigedemokraterna.
• Vill du ha våra ledare direkt i ditt flöde? Klicka här och gilla Aftonbladet Ledare på Facebook!",INGVAR PERSSON
32,Annie Lööf har faktiskt helt rätt inställning,,"
I går presenterade talmannen Andreas Norlén sitt senaste drag i spelet om en ny regering. Annie Lööf får till sist uppdraget att under en vecka undersöka möjligheterna för en regering som kan tolereras av riksdagen.Lööf hoppas kunna ta sig an uppgiften på ett nytt sätt. Hon hoppas kunna prata om sakpolitik snarare än mandatmatematik och målet är att hitta något slags blocköverskridande regeringssamarbete.
Det är naturligtvis ett förfärligt svårt uppdrag. Trots att de så sent som i tisdags faktiskt körde hela huvudet i kaklet har Lööfs borgerliga partiledarkollegor nästan tävlat om att beskriva hur orealistiska centerledarens ambitioner är.
Ändå kan faktiskt det angreppsätt Annie Lööf pratar om - att försöka diskutera sakpolitik - vara det enda realistiska. På den här sidan har vi tidigare pekat på flera stora politiska utmaningar där det skulle behövas gemensamma krafttag och där dagens blockgränser inte nödvändigtvis måste stå i vägen.
Det gäller regionalpolitiken, där Moderaterna med sin orubbliga lojalitet till Stockholms välmående kranskommuner i praktiken lamslagit Alliansen. Det gäller infrastrukturen och inte minst järnvägen, där storsatsningen på snabbtåg nu riskerar att gå om intet i bristen på långsiktig finansiering.
Listan skulle kunna göras mycket längre. Sverige behöver en hållbar migrationspolitik, och en sådan kan inte skapas i skuggan av Sverigedemokraternas ultimatum. Vi behöver en långsiktig finansiering av välfärden i kommunerna, och en upprustning av både polis och millitär. Och det är ändå bara exempel.
Om Annie Lööf på en vecka kan få partiledarnas samtal att handla lite mer om sådant, och lite mindre om dem själva skulle det kanske vara befriande, även om det inte genast leder till att Sverige får en regering.
• Vill du ha våra ledare direkt i ditt flöde? Klicka här och gilla Aftonbladet Ledare på Facebook!",INGVAR PERSSON
33,Kristersson räknar med stöd från SD,Budgetbråket kan leda till kaos,"
Sverige har fortfarande inte någon regering. De mest förhoppningsfulla tänker att saken ska vara ordnad redan nästa vecka, eller i vart fall innan riksdagen röstar om budgeten den 12 december.
Det skulle vara väldigt, väldigt bra. Inte minst därför att det effektivt skulle sätta stopp för Moderaternas försök att sabotera en ordnad regeringsbildning. Just budgeten är nämligen central.
I går presenterade Ulf Kristersson och Elisabeth Svantesson den budgetmotion partiet tänker försöka få majoritet för. I huvudsak handlar det om kända moderata ståndpunkter. Polisen ska få nya resurser. Om det är alla mer eller mindre eniga. Samma sak gäller satsningen på försvaret.
Moderaterna vill också använda tio miljarder kronor för ännu ett jobbskatteavdrag och dessutom sänka en rad andra inkomstskatter, framför allt för folk med höga inkomster.
Det är här det blir problem.
Det förslag som ligger på riksdagens bord är en övergångsbudget. I princip har årets siffror räknats fram. Det skapar osäkerhet och ingen tycker att det skulle vara bra politik. Men meningen är att en ny regering så fort den tillträtt ska gå in och göra förändringar så att till exempel myndigheter och kommuner får de pengar de behöver.
För att det ska fungera måste pengarna finnas kvar, och det finns en sak en ny regering inte kommer att kunna röra. Inkomstskatterna.
Övergångsbudgeten och dess begränsningar har kommit till för att ge en ny regering handlingsfrihet.
Det är det utrymmet Ulf Kristersson vill begränsa genom att dela ut miljarder i skattesänkningar.
Om Moderaternas budget går igenom är pengarna borta och kan inte användas för att till exempel stärka skolan, äldreomsorgen eller sjukvården. Och den moderata budgeten kan verkligen gå igenom, med stöd av Ebba Busch Thors kristdemokrater och Jimmie Åkessons Sverigedemokrater.
Kristerssons försök att kidnappa budgetprocessen bygger på samma blåbruna allians som hans hittills misslyckade försök att inta Rosenbad. 
Det skulle kunna bli en riktig röra.
Den bästa lösningen skulle naturligtvis vara om spelet om regeringstaburetterna på ett eller annat sätt kan avslutas innan Moderaterna ställer till ett budgetkaos ovanpå den osäkerhet som redan råder.
Klockan tickar.
• Vill du ha våra texter direkt i ditt flöde? Klicka här och gilla Aftonbladet Ledare på Facebook!",INGVAR PERSSON
34,Annie Lööf vill ha Löfvens jobb,,"
Stefan Löfven måste ha känt igen mycket av dramaturgin under helgens febriga försök att skapa ett regeringsunderlag. Nattmanglingar, förhandlingsmandat, bud och motbud. Det är ungefär så där det brukar gå till när fack och arbetsgivare lägger de sista detaljerna till rätta för att sedan kliva ut och presentera ett färdigt avtal.
Så blev det ju inte i måndags. I stället förklarade Annie Lööf - för vilken gång i ordningen - att hon är besviken över att alla inte gör precis som hon säger. Och Stefan Löfven fick ännu en gång agera förstående och försonande. Som en buddistmunk, har Göran Eriksson träffande skrivit i Svenska Dagbladet.
Annars var det många som inför diskussionerna hoppades att just Löfvens erfarenhet från facket skulle få samtalen att landa. Som tidigare ordförande i IF Metall har han trots allt samlat på sig en del förhandlingsvana.
Jag kan inte låta bli att tänka på ett samtal jag hade med en annan socialdemokratisk minister, Hans Karlsson. Karlsson var arbetsmarknadsminister i Göran Perssons regering mellan 2002 och 2006 och precis som Löfven hade han sin bakgrund i facket. Innan han blev minister var Hans Karlsson avtalssekreterare för LO, med huvudansvaret för förhandlingarna om löner och villkor för förbundens omkring en och en halv miljon medlemmar.
Hans Karlsson var på många sätt en ovanlig politiker. Han hade arbetat på riktigt, hade en viss smak för fina kläder och samlade dessutom på fjärliar. Men framför allt kunde han faktiskt reflektera över både politiken och sin egen roll i den. Det är verkligen ovanligt.
En gång när vi träffades på departementet berättade han att han känt sig främmande när han klev in i politiken. Det förvånade honom. Jobbet som minister handlade trots allt om att förhandla, och precis det hade han ju gjort under större delen av sitt yrkesliv.
Hans Karlsson funderade förstås på vad det var som skavde, och så småningom kunde han formulera det. ”Som facklig förhandlare vet du att motparten på andra sidan bordet inte är ute efter ditt jobb”, sa han.I politiken är det förstås tvärtom, alldeles särskilt om du som Stefan Löfven har uppdraget alla politiska ledare egentligen suktar efter.
Vi får anta att Annie Lööf och Jan Björklund trots allt ville få till stånd en uppgörelse. Det handlade trots allt både om sakpolitik och om att dra en gräns mot högerextremismen. Men till sist räckte det inte, i alla fall inte för Centern.
Vi kan gissa att det faktiskt handlade om det Hans Karlsson noterade redan för drygt tio år sedan. Att politiska förhandlingar inte bara handlar om att nå ett resultat, utan minst lika mycket om att försöka knuffa bort varandra från makten.",INGVAR PERSSON
35,Vanligt folk betalar för Löfvens löfte till Lööf,,"
Om turordningsreglerna tas bort ur lagen förlorar drygt fem miljoner svenska löntagare i praktiken sitt anställningsskydd. Det handlar inte – som somliga politiska kommentatorer inbillar sig – om fackets makt. Det handlar om vardagen för enskilda människor.
Stefan Löfven säger att han vill förändra lagen om anställningsskydd utan att förändra balansen på arbetsmarknaden. Det är nog lättare sagt än gjort.Det finns minst två stora missförstånd om svenska löntagares anställningsskydd. Det första är att det skulle vara svårt för svenska arbetsgivare att säga upp personal. Det är det inte.
Om en arbetsgivare anser att företaget har för mycket personal kan hon eller han alltid dra ner på antalet anställda. Arbetsbrist är termen lagstiftningen använder, och det råder alltid arbetsbrist om arbetsgivaren säger att det råder arbetsbrist.
Det andra missförståndet handlar just om turordningsreglerna. En arbetsgivare i Sverige kan alltså alltid minska personalen, men hon eller han kan inte utan vidare bestämma vem som ska få sluta. Om två personer båda klarar av jobbet är det den som har kortast anställningstid som får gå. Det är det som är den enskildas anställningsskydd.
Om anställningstiden ersätts med något mer subjektivt, till exempel vem som är mest ”kompetent”, betyder det att makten hamnar hos den som ska gradera kompetensen. Oftast lär det bli chefen eller arbetsgivaren.
När borgerliga partier och arbetsgivarorganisationer säger att de inte vill ta bort anställningstryggheten utan bara turordningsreglerna är det med andra ord trams. Utan turordningsregler kommer människor att få gå från sina jobb därför att deras barn är för sjuka, de är för uppkäftiga eller bara för gamla.
Naturligtvis har arbetslivet förändrats sedan 1970-talet. Utbildningsnivån är mycket högre, omvandlingstrycket och specialiseringen också. Ytterst få kan räkna med att det jobb vi gör i dag ens kommer att finnas kvar när det är dags för pension. Dessutom har vi fått fler tillfälliga anställningsformer.
Det är utmärkta argument för kraftfulla insatser på kompetensutveckling, väldiga satsningar på vuxenutbildning, en stark arbetslöshetsförsäkring och en bostadsmarknad som gör det lättare att flytta.
Men det är inget argument för att ge cheferna mer makt över vardagen på svenska arbetsplatser. Det bör Stefan Löfven ha med sig när han sätter sig ner för att förhandla med Annie Lööf.",INGVAR PERSSON
36,Sjöstedt har redan gått i opposition,På fredag kan Löfven bli statsminister,"
Jonas Sjöstedt har nog börjat vänja sig. Som ledare för ett av riksdagens små partier har han i vanliga fall fullt sjå med att försöka väcka medias och allmänhetens intresse för sina förslag och åsikter. Men det är inte vanliga tider. De senaste dagarna har journalister jagat efter alla vänsterpartister i telefonboken i försöken att få ett tecken inför dagens besked.
I dagens parlamentariska läge räknas alla röster. Det är ingenting som kan avtalas bort, hur gärna en statsministerkandidat än skulle vilja göra det. Just det har varit en av de viktigaste invändningarna mot Ulf Kristerssons dagdrömmar, och just det gör formuleringen om Vänsterpartiet i 73-punktsprogrammet både onödig och korkad.
Nu har Sjöstedt lämnat sitt besked, och precis som vi skrev redan i måndags visade sig vänsterledaren vara den vuxne i rummet. Han lovar att partiet under den kommande mandatperioden ska utgöra en klar opposition. Han förklarade att han aldrig kommer att ställa sig bakom uppluckring av anställningstryggheten eller marknadshyror, och han hotade med att försöka avsätta alla statsministrar som lägger sådana förslag.
I praktiken hotar han alltså Stefan Löfven med misstroendeförklaring om han skulle fullfölja de delarna av 73-punktsprogrammet.Men, och det är det viktiga, på fredag tänker vänsterpartisterna i riksdagen avstå från att rösta och alltså trycka på den gula knappen. 
Stefan Löfven kommer av allt att döma att bli vald till statsminister. En regering med socialdemokrater och miljöpartister kommer att kunna presenteras i början av nästa vecka.
Den kommer inte att få ett lätt jobb. Regeringen är byggd på ett politiskt program som innehåller förslag som redan skapat hårda motsättningar i arbetarrörelsen. Den kommer att tvingas genomföra riktigt dåliga fördelningspolitiska förslag, och den kommer att vara beroende av riksdag där kaoset hela tiden tycks skymta runt hörnet.
Den skeptiske skulle säga att Stefan Löfven blir direktör för en loppcirkus.
Men Sverige får en regering, och det blir en regering som inte är beroende av Sverigedemokraterna. Det borde vi tacka Jonas Sjöstedt för.
Redan i dag fick Sverige dessutom något annat, en vänsteropposition.När man betraktar det politiska läget är det faktiskt inte så dåligt.",INGVAR PERSSON
37,Utredningen strör salt i socialdemokratiska sår,Nu måste Ylva Johansson få Annie Lööf att kompromissa,"
Det är arbetsmarknadsminister Ylva Johansson som beställt Anders Wallners utredning om hur arbetslivet ska göras mer hållbart. Ändå kan de förslag han i dag presenterade vara precis det hon inte ville ha, i alla fall inte just nu.
Den tidigare partisekreteraren för Miljöpartiet säger själv att han försökt väga olika intressen mot varandra. Arbetsgivarnas behov av flexibilitet måste respekteras, men också löntagarnas trygghet och krav på förutsägbarhet.
Bakgrunden till utredningsuppdraget är förstås att arbetsmarknaden blivit allt mer uppdelad. I många branscher är ett fast jobb och en stadig inkomst allt mer ouppnåeliga. Var fjärde arbetarkvinna har i dag en tidsbegränsad anställning.
Wallner kommer med ett antal förslag för att skapa större trygghet. Utredaren menar att möjligheten till kompetensutveckling måste förbättras. Staten måste vara beredd att satsa resurser, också för att den som har en anställning ska kunna gå vidare.
Han föreslår en extra avgift för arbetsgivare som väljer att anställa personal tillfälligt, men dagens anställningsformer blir kvar. Det gäller också den hårt kritiserade allmänna visstidsanställningen.
Det förslag som borde kunna ställa till trassel för Ylva Johansson handlar om det oskick som brukar kallas ""hyvling"". Kort betyder det att arbetsgivaren drar ner personalens arbetstid (och lön) i stället för att säga upp anställda. Det har bland annat använts som ett sätt att gå runt anställningstryggheten.
Nu föreslår Wallner att de anställda ska få möjlighet att tacka nej till en tjänst med färre timmar, utan att för den skull förlora sin anställningstrygghet eller sin plats i turordningen. Ett modest förslag kan man tycka.
Problemet är bara att just anställningsskyddet och turordningsreglerna ska förändras, i alla fall enligt det 73-punktsprogram som är grunden för regeringens mandat. Här står svart på vitt att undantagen från turordningsreglerna ska bli fler, inte färre, och att det ska bli billigare för arbetsgivare att göra sig av med anställda.
Nu kommer alltså ett utredningsförslag som påminner om att anställningsskyddet bygger på turordningsreglerna, och att de egentligen är löntagarnas enda värn mot godtycke. Urholkas turordningsreglerna lär det bli svårt att tala om ett hållbart arbetsliv för de anställda.
Det borde vara som salt i såren för en socialdemokrati som passerat en av sina egna röda linjer.
Wallner konstaterar som sagt själv att hans förslag inte fullt ut går något intresse till mötes, men att alla å andra sidan fått något. En klassisk utgångspunkt för en kompromiss.
Nu återstår att se om Ylva Johansson kan få Annie Lööf att ta in den poängen.",INGVAR PERSSON
38,Försäkringskassans avslag har blivit ett löpande band,Ålfiske och solpaneler får större politisk plats än haveriet i sjukförsäkringen,"
Varenda dag hamnar människor mellan myndigheternas stolar på grund av Försäkringskassans allt hårdare bedömningar. För friska för att få sjukersättning, för sjuka för att kunna söka ett jobb. Det är Myndighetsveriges dubbla besked till tusentals svenskar.
Några av de mest orimliga fallen hamnar hos juristerna på LO-TCO rättsskydd. Bara under förra året anmäldes 1 188 nya ärenden där rättsskyddet vill få Försäkringskassans beslut prövade av domstol.
Det känns otroligt onödigt. Dessutom kan man fråga sig om prövningen alltid blir så rättssäker.
Förändringen beror inte på att några lagar egentligen har förändrats. Däremot har tillämpningen skärpts efter politiska krav om att minska antalet sjukdagar.
Dan Holke som är chef på LO-TCO rättsskydd talar om domstolsförhandlingar börjar likna en masshantering där Försäkringskassans utlåtande i stort sett accepteras utan att ifrågasättas.Holke menar att det krävs förändringar av lagstiftningen för att sjukförsäkringen ska bli human och rättssäker.
Januariavtalet är Sveriges just nu tyngsta dokumentet. De 73 punkterna innehåller de omdiskuterade beskeden om anställningstrygghet, marknadshyror och slopad värnskatt. Men regeringsplattformen förbjuder dessutom telefoner i skolan, lovar ersättning till skogsägare och större möjligheter att cykla i städer. Rutavdraget ska bli större och arbetsförmedlingen mindre. Det blir ett helt Jägersro av politiska käpphästar och massor av detaljbesked.
Men det finns inte ett enda ord om sjukförsäkringen, eller om den vrede som Försäkringskassans nya hårdare tag väckt både bland enskilda människor och fackliga organisationer. Här finns ingenting om att förverkliga de förslag som redan ligger på regeringens bord och som skulle innebära att det blev möjligt att skjuta på prövningen mot hela arbetsmarknaden. Och här finns förstås inget löfte om att sluta använda påhittade ""normalt förekommande arbeten"" som argument för att friskförklara sjuka människor.
Att en human och rättssäker sjukförsäkring inte finns med i 73-punktsprogrammet behöver förstås inte betyda ett dugg. Regeringen kan göra det till sin högsta prioritet i alla fall. Men visst känns det avslöjande att vi har ett regeringsprogram som handlar om ålfiskares rättigheter och ersättning för privata solpaneler, men inte om sjukförsäkringen.",INGVAR PERSSON
39,Regeringen har ett ansvar om det blir hamnkonflikt,Situationen ser ut att vara helt låst,"
I dag varslade Hamnarbetarförbundet om total arbetsnedläggelse i alla svenska hamnar från och med nästa onsdag. Varslet är ett svar på att hamnföretagen i fredags varslade om lockout av hamnarbetarna på deras lediga dagar, samtidigt som man stoppat övertid och inhyrning av personal. I praktiken skulle det betyda en kraftig lönesänkning för hamnarbetarna.
Sätts konfliktåtgärderna i verket kommer de att få mycket allvarliga konsekvenser för hela det svenska samhället. Enligt vd:n för Göteborgs hamn, Magnus Kårestedt, går 90 procent av den svenska utrikeshandeln genom hamnarna. Det behövs ingen större fantasi att föreställa sig vad ett stopp skulle betyda. Industrin kommer inte bara att få svårt att leverera. Det blir dessutom omöjligt att få in komponenter och råvaror. Och ganska snart lär vi som konsumenter få se effekterna av konflikten.
Både fack och arbetsgivare menar att de verkligen bjudit till för att få ett avtal. Hamnarbetarförbundet säger att allt de begär är ett eget avtal som enligt deras mening inte skulle tränga undan den gällande uppgörelsen mellan Svenska Hamnar och Transportarbetarförbundet. Arbetsgivarna tycker för sin del att de tackat ja till de förslag som kommit från de statliga medlarna.
Situationen ser fullständigt låst ut. Att Hamnarbetarförbundet lovar se generöst på ansökningar om dispenser lär inte hjälpa.
Om hamnkonflikten bryter ut kommer den att tolkas som det stora beviset för att de svenska konfliktreglerna behöver förändras. Ett förslag är mycket riktigt på väg. Den andra maj, direkt efter att ha uppträtt mellan de röda fanorna, ska arbetsmarknadsminister Ylva Johansson presentera en proposition om ""Fredsplikt på arbetsplatser där det finns kollektivavtal"".
Lagen är resultatet av det förslag de stora fackliga centralorganisationerna och arbetsgivarna enades om i somras. Och det var i sin tur ett svar på den statliga utredning som Ylva Johansson tillsatte som ett resultat av konflikterna i Göteborgs containerhamn.
Skulle det pågå en storkonflikt i hamnarna lär Johansson inte få svårt att hitta stöd för en lag som begränsar möjligheterna till strejk för till exempel Hamnarbetarförbundet.
Å andra sidan måste vi fråga oss, skulle parterna i hamnkonflikten ha hamnat i dagens låsta läge om inte staten flaggat för lagändringar? Utsikterna om en lag som begränsar konflikträtten har i alla fall inte underlättat en kompromiss.
För arbetsgivarna har den kommande lagen kunnat uppfattas som ett löfte om att vinna utan att behöva kompromissa. För facket har samma lag nog bidragit till en stämning av ""sista striden det är"" - för att låna en rad ur ""Internationalen"".
Resultatet riskerar att bli en konflikt som precis alla kommer att förlora på.",INGVAR PERSSON
40,Nätläkarnas vinstjakt drabbar de sjukaste,Kostnaderna tränger undan annan vård,"
På torsdag ska Sveriges kommuner och landstings sjukvårdsdelegation diskutera ersättningen till de så kallade nätläkarföretagen. Eventuellt kommer ersättningen att sänkas från 650 till 450 kronor. Jämfört med de över två tusen kronor per besök som till exempel landstinget i Jönköping debiterade fram till 2017 är det en rätt stor försämring av nätläkarföretagens affärsvillkor.
Naturligtvis har det skapat reaktioner. I Svenska Dagbladet kräver i dag nationalekonomen Mårten Blixt att alla ""sitter still i båten"" och avvaktar den statliga utredning som pågår. Annars riskerar vi, skriver Blixt, att ""dra undan mattan för samtliga nationella nätläkartjänster"".
Det är möjligt att han har rätt. Frågan är om det nödvändigtvis behöver vara så illa.
Svensk sjukvård har problem med tillgängligheten. Många sjuka upplever att det är svårt att få träffa en läkare. Naturligtvis måste digitala tjänster vara en del av lösningen. Det är dessutom rimligt att de nya tjänsterna på ett eller annat sätt samordnas mellan landstingen. En del av poängen med kommunikationsteknologi är ju just att den är oberoende av avstånd.
Samtidigt vet vi att efterfrågan på vård kan vara nästan obegränsad. Det beror inte på pjosk eller allmän ängslighet, bara på vårt behov av trygghet när det gäller vår hälsa. Är sjukvården tillgänglig kommer vi att använda den.
När det förenas med fri etableringsrätt och ett privat vinstintresse finns risken för en riktigt giftig cocktail. Vi har sett det tidigare, när privata vårdbolag väljer bort stadsdelar med ""olönsamma"" patienter. Å ena sidan har vi privata företag som jagar kunder. Å den andra patienter som vant sig vid att ha vid att ha sin doktor ""at your fingertips"", som Bill Gates brukade säga. Tillsammans kan det helt enkelt bli orimligt dyrt. Och kostnaderna kommer att tränga undan annan vård, sannolikt för människor som behöver den bättre.
Nätläkare kan lätt bli en bekvämlighet för den som då och då känner sig lite småkrasslig eller snabbt vill ha ett recept. Samtidigt behöver äldre, multisjuka och andra fortfarande tillgång till en riktig vårdcentral i närheten.
Grundproblemet med nätläkarföretagen är inte att de finns på nätet. Kanske inte ens att de har haft orealistiska ersättningsnivåer. Det grundläggande problemet är att de är privata företag som fått fri tillgång till skattepengar som i första hand borde användas för att vårda de sjukaste och sköraste.",INGVAR PERSSON
41,Sverige drabbas när AF tar ner skylten,Kontor över hela landet läggs ner,"
I dag kom det väntade beskedet från ledningen för Arbetsförmedlingen. Myndigheten ska i fortsättningen behålla kontor på 106 platser i landet. Fem ligger i Stockholm, tre i Göteborg.
Det betyder samtidigt att den statliga Arbetsförmedlingen lämnar 132 orter. På arbetsförmedlingschefernas dödslista finns kommuner som Leksand, Hällefors och Olofström. Här ska arbetslösa i fortsättningen få service via nätet eller möjligen i lokaler som till exempel kommunen kan låna ut. Samtal om hur det ska gå till i verkligheten lär pågå.
Att Arbetsförmedlingen nu plockar ner skylten på 132 svenska orter har i grunden två orsaker. För det första den moderata och kristdemokratiska servettbudgeten som skapade kaos. För det andra att Centerpartiet i januariavtalet fått igenom att myndigheten i sin nuvarande form ska läggas ner.
Nu finns resultatet i form av ett pressmeddelande och en prydlig lista på Arbetsförmedlingens hemsida.
Nedläggningen av Arbetsförmedlingens kontorsnät är naturligtvis ett svek mot de kommuner som drabbas, och mot människorna som bor där. Centern, som fortfarande framställer sig som ett landsbygdsparti, har ett särskilt ansvar. 
Partiets ideolog Martin Ådahl har drivit på för att myndigheten ska läggas ner. Men kontorsslakten skadar också Socialdemokraternas trovärdighet.Arbetsmarknadsminister Ylva Johansson säger att hon uppmanat Arbetsförmedlingens chef att avvakta med beskedet och i dag  gav civilminister Ardalan Shekarabi landets länsstyrelser i uppdrag att kartlägga statens närvaro i landets kommuner. Man kan säga att det är hög tid.
Det är oundvikligt att frågan om Arbetsförmedlingens framtid till stor del handlar om regionalpolitik. Myndighetens närvaro är viktig för kommuner och orter, men ännu mer för arbetssökande och företagare. Nu ökar klyftorna i landet.
Ändå handlar förstås inte nedläggningen av Arbetsförmedlingens kontor egentligen om regionalpolitik och besvikna kommunalpolitiker. Privatiseringen av Arbetsförmedlingen är först och främst arbetsmarknadspolitik.
Kontorsnedläggningen riskerar att bli första steget på en väg som gör det ännu svårare för den som står långt från arbetsmarknaden att få hjälp och ännu svårare för arbetsgivare att få hjälp med rätt kompetens. Men det kommer att bli lättare för skojare att erbjuda sina tjänster som etableringslotsar, jobbcoacher eller vad morgondagens ord nu kan vara.
Sverige behöver faktiskt en offentlig arbetsförmedling.",INGVAR PERSSON
42,I Falun syns inga spår av en konservativ våg ,Omvalet visar att M och KD är på fel spår,"
Sverige vi har ett resultat.
I söndags kunde till sist kommunalvalet i Falun göras färdigt, sju månader försenat på grund av en förlagd postsäck. Om den och om valdeltagandet på knappt 60 procent skulle man kunna prata en massa. Men nu finns det som sagt ett resultat att tala om i stället.
I korthet visar det att Vänsterpartiet och Centerpartiet gått fram i jämförelse med valet i september. Också Kristdemokraterna har lyckats öka sin väljarandel. De stora förlorarna är Moderaterna och Liberalerna, men också Miljöpartiet och Sverigedemokraterna backar.
För Socialdemokraternas del har inte så mycket hänt.
Vi ska naturligtvis vara försiktiga med att dra slutsatser om rikspolitiken utifrån valresultatet i Falun. Det är ett kommunalval som har handlat om kommunala frågor som trafiken genom centrala staden och förtroende för lokala politiker. Den politiska kartan i Falun ser dessutom inte ut som den gör i Stockholm.
Men det är 27 501 personer som har röstat på riktigt. Och de bor i en av de svenska kommuner som brukar hamna närmast de nationella valresultaten. Alla partiledare har de senaste veckorna varit i Dalarna för att driva kampanj.
Naturligtvis måste söndagens valresultat användas för att tolka stämningen i landet efter en dramatisk politisk vinter.
Att döma av den massmediala rapporteringen är det lätt att tro att den stämningen lutar i allt mer konservativ riktning. Ebba Busch Thor har steg för steg klivit allt närmare Sverigedemokraterna och helgens moderata Sverigemöte blev en uppvisning i klassisk högerpolitik. Medan den liberala borgerligheten hukar har de konservativa energiskt bröstat upp sig.
I siffrorna från Falun finns mycket lite av den där energin. Visst, Kristdemokraterna går framåt, men inte så mycket som Moderaterna tappar. Och Liberalerna förlorar väljarandelar, men inte så stora som Centerpartiet vinner. Totalt betyder dessutom valresultatet att de progressiva partierna blir starkare än de blev i valet för sju månader sedan.
Exakt vilka effekter omvalet kommer att få på den komplicerade kommunala politiken i Falun återstår att se. Det är långt ifrån självklart att de allianser som slöts i höstas håller.
För rikspolitiken borde slutsatsen dock vara alldeles klar. Som enskilda partier kan möjligen Kristdemokraterna och Moderaterna tjäna på sin nya öppenhet mot extremhögern och Sverigedemokraterna. Men som politisk kraft i det svenska samhället har konservatismen ingen plats i svensk politik.",INGVAR PERSSON
43,Kärnkraftsbråket är politiskt trams,Moderaternas utspel är klassisk populism,"
Moderaterna vill skriva om en mening i den knappt tre år gamla energiöverenskommelsen. Målet är att Sveriges elproduktion till 100 procent ska vara förnyelsebar år 2040. Moderaterna vill att det i stället ska stå ""fossilfri"". Annars hotar de lämna hela uppgörelsen.
Det är, för att låna en klassisk formulering i svensk politik, trams. Dessutom är det populism.
I årtionden har kärnkraftsfrågan legat som en skugga över svensk politik. Den har fällt regeringar och skapat osäkerhet i en bransch som mer än något annat behöver långsiktighet. Dessutom har de ständiga grälen om kärnkraftens framtid hindrat oss från att tala om sådant vi skulle behöva göra.
Det handlar om produktion av energi, men kanske i ännu högre grad om distribution och lagring.
Delar av den svenska vattenkraften skulle behöva moderniseras, kraftnätet behöver byggas ut och uppgraderas och Sverige måste komma in på marknaden för batterier, för att bara ta några exempel.
Dessutom går det att spara energi, vilket inte minst industrin har visat.
Ändå har den politiska debatten nästan bara handlar om kärnkraften, trots risker och miljöproblem, och trots att kärnkraften har allt svårare att visa lönsamhet. Hotet om haverier och utsläpp finns kvar och frågan om förvaringen av ett avfall som kommer att vara livsfarligt under eviga tider är inte löst. I dag kan inte heller någon räkna hem de enorma investeringarna ny kärnkraft skulle innebära.
Energiöverenskommelsen skulle ta oss ur den där låsningen och ge branschen rimliga förutsättningar att planera.
Nu hotar alltså Moderaterna att riva upp alltihop för ett ords skull. Och motivet är bara politiskt. Att erbjuda en enkel lösning på ett komplicerat problem är klassisk populism. Att uppträda som reaktorkramare kan säkert dessutom vara populärt i delar av Moderaternas traditionella väljarkår.
Kristersson kan kanske rädda någon procentenhet i opinionsmätningarna genom att larma om energipolitiken. Priset för osäkerheten får vi alla dela på.I dag träffas partierna bakom energiöverenskommelsen. Kristersson har chansen att backa och visa att han är en man som står för sitt ord. Låt oss hoppas att han tar den chansen.",INGVAR PERSSON
44,Adaktusson öppnar dörren för extremism,Bjuder in högerpropagandister från Israel,"
Lars Adaktusson är ett slags fenomen i svensk offentlighet. För den golfspelande manligheten har han varit uttolkaren av samhället och världen. Som journalist förmedlade han en konservativ och mycket amerikansk världsbild till svenska vardagsrum. Att han till sist kom ut som kristdemokrat förvånade knappast någon.
Det gör det dessvärre inte heller att han, enligt tidningen ETC, har arrangerat ett möte med representanter från den israeliska propagandaorganisationen My truth i den svenska riksdagen. My truth bildades som en motreaktion mot vittnesmålen om övergrepp från den israeliska militären och har enligt ETC samband med bosättarrörelsen.
En av de inbjudna, organisationens grundare Avia Shorshan som själv bor i bosättningen Kfar Adumim på Västbanken, anser tydligen att palestinierna ska köras ut från Västbanken.
De israeliska bosättningarna på ockuperat territorium är för det första olagliga. Internationell lag tillåter inte att en ockupationsmakt flyttar sin befolkning till de områden som erövrats.
Bosättarna är för det andra det kanske viktigaste hindret på vägen mot den enda fred som egentligen är möjlig, en tvåstatslösning. För varje ny kvadratmeter bosättningarna lägger beslag på försvinner förhandlingsutrymme. Det gäller speciellt situationen kring Jerusalem, dit Kristdemokrater och Liberalerna nu i Trumps fotspår vill flytta den svenska ambassaden.
Dessutom utgör bosättningarna ett grundproblem för Israel själv. Ockupationen ställer frågor om hur Israel på en gång ska kunna bestå som en demokrati och som en judisk stat. Bosättarrörelsen är en viktig del av högervridningen av israelisk politik.
Allt det här vet Lars Adaktusson. Till ETC säger han till och med att Kristdemokraterna ""som parti"" anser att det kan finnas goda skäl att kritisera den israeliska regeringen för samröre med extrema nationalister och bosättarrörelsen.
Ändå väljer han att bjuda in representanter för just den israeliska höger som står i vägen för fred. Han väljer att stå värd för personer som enligt ETC föreslagit att ""jaga bort alla bybor från Judeen och Samarien"". Som om det egentligen inte spelade någon roll alls.
""Det är dina uppgifter"", säger han till tidningen.
Det är verkligen inte svårt att tänka sig vilket liv det skulle ha blivit om något annat parti bjudit in någon annan politiker med så extrema åsikter. Och det skulle ha varit högst befogat.
Adaktusson har lierat sig med abortmotståndare, homofober och högerradikala från olika delar av världen. Det är avslöjande i sig. Men när han väljer att öppna den svenska riksdagen för israeliska propagandister riskerar det faktiskt att skada bilden av svensk utrikespolitik. Och att - om än marginellt - försvåra ansträngningarna at nå fred.
Han borde verkligen inte få komma undan med det.",INGVAR PERSSON
